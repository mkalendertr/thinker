Bebekler nota uyumunu biliyor.
Yeni doğan bebeklerin, ilk günlerden itibaren notalar arasındaki uyumu ve ton farklarını ayırt edebildiği ortaya çıktı.

İtalya'nın Milano kentindeki Vita-Salute del San Raffaele Üniversitesinden bilim adamları, 1-3 günlük 18 bebeğe uyurken 3 parça dinletti.

İlk parçada notalar uyumluydu. İkinci parçada bazı notalar bir ton üstten çalınmıştı ve üçüncü parçada notalar arasında uyum yoktu.

Bebekler bu parçaları dinlerken, beyin filmleri çekildi.

Yetişkinler müzik dinlediğinde etkin hale gelen beynin sağ bölümünün, yeni doğan bebeklerin tümünde de harekete geçtiği görüldü. İkinci ve üçüncü parça dinletildiğinde ise beynin sağ bölümünün daha az etkin hale geldiği ve sol bölümün harekete geçtiği belirlendi.

Bilim adamlarına göre bu sonuçlar, yeni doğan bebeklerin doğumdan sonraki ilk saatlerden itibaren müziği algılama becerisine sahip olduğunu, ayrıca notalar arasındaki uyumsuzluğu ve ton farklarını anlayabildiklerini gösteriyor.
http://www.hurriyet.com.tr/yasasinhayat/13890883.asp