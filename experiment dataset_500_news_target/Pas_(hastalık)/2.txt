
Çukurova'da, buğdayların başak vermeye başlamasıyla birlikte sarı pas ve mantar (septoria) hastalıklarının da görülmeye başlandığı, önlem alınmadığı takdirde 3 milyon dekar arazide ekimi yapılan buğdayda yüzde 40-50 verim kaybı olacağının tahmin edildiği bildirildi. 
AA muhabirinin Adana İl Tarım Müdürlüğü Bitki Koruma Şube Müdürlüğü yetkililerinden edindiği bilgiye göre, yörede başak atma döneminde olan buğdayda yabancı ot ilaçlaması tamamlanırken hastalıklar da görülmeye başlandı. Buğdayların başak vermeye başlamasıyla birlikte ortaya çıkan sarı pas ve mantar hastalıklarına karşı çiftçiler uyarılarak gerekli önlemlerin alınması istendi. 
Rutubetli ortamları seven bu hastalıklara karşı tarlalarını sürekli kontrol altında tutması istenen üreticiler, gördükleri hastalık belirtisinde ise en yakın tarım teşkilatına başvurmaları, aksi takdirde hastalıkla mücadelenin daha da zorlaşacağı konusunda uyarıldı. 
Hastalıklara karşı ilaçlı mücadele yapılmaması halinde buğdayların erken sararacağını, ürünün pazar kalitesinin azalacağını, bunun da ürün fiyatlarını düşüren bir etki yapacağına dikkati çeken yetkililer, şunları kaydetti: 
Bu kritik dönemde çiftçilerimiz tarlalarını sık sık kontrol etsinler. Şu anda hastalığın sevdiği rutubetli hava koşulları oluşmuş durumda. Erken teşhis ve zamanında yapılacak ilaçlama hastalığın ilerlemesini önemli ölçüde etkileyecektir. 
Bu yıl yaklaşık 3 milyon dekar arazide ekimin yapıldığı buğdayda, hastalıklara karşı önlem alınmadığı takdirde verimde yüzde 40-50 kayıp olacağı tahmin ediliyor. 

SARI PAS VE MANTAR 
Buğdayın en yaygın ve en etkin zararlısı olarak bilinen pas hastalığının üç türü bulunuyor. 
Kahverengi pas, Kara pas ve Sarı pas. Bunlar arasında, sarı pas en erken görünen ve en fazla verim kaybına neden olan türü oluşturuyor. Bu hastalık daha çok yapraklarda görülse de sap ve başaklara da sıçrayabiliyor. Hastalık, yaprakların üst yüzeyinde makine dikişi şeklinde ve sarı renkte püsküller oluşuyor. Bu püsküllerin dizilişi bir çizgiyi andırdığı için bu hastalığa çizgi pası da deniliyor. 
Hastalık yaygınlaştığında mücadele güç olduğundan erken teşhis büyük önem taşıyor. İlk pas püsküllerinin görünmeye başlandığında ilk ilaçlamanın yapılması gerekiyor. 
Buğday yetiştiriciliği yapan tüm ülkelerde görülebilen bu hastalığa karşı en etkin mücadele şekli olarak hastalığa dayanıklı çeşitlerin kullanılması öneriliyor. 
Buğday sapında siyah kurumu andıran bir görünüme yol açan mantar hastalığı ise sarı pas gibi verimde çok büyük kayıplara yol açıyor. Çok hızlı yayılan bu hastalığa karşı da erken mücadele büyük önem taşıyor. 
http://www.milliyet.com.tr/bugdayda--sari-pas--ve--mantar--tehlikesi/ekonomi/ekonomidetay/17.03.2009/1072108/default.htm