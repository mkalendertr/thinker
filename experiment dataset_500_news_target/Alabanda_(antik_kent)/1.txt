Aydın İl Kültür ve Turizm Müdür Vekili Nusrettin Debre, Aydın'daki antik kentlerde kazıların başladığını bildirdi.

Debre, yaptığı yazılı açıklamada, Aydın il sınırları içerisindeki 10 antik kentte yapılan yerli ve yabancı kazıların bu yılki çalışmalarının başlandığını belirtti.

Bu kazılardan Nysa, Alabanda, Tralleis, Magnesia, Kuşadası Kadıkalesi, Çine Tepecik'in yerli, Afrodisias, Didim Apollon Tapınağı, Priene ve Milet kazılarının ise yabancı kazı heyetlerince yapıldığını ifade eden Debre, yerli kazılara Kültür ve Turizm Bakanlığınca ödenek tahsisi yapıldığını ve yabancı kazıların ödeneklerinin ise kazı başkanlarının bağlı bulundukları üniversiteler tarafından verildiğini açıkladı.

Nusrettin Debre, şunları kaydetti:

Gerek yerli, gerekse yabancı kazı heyetleri kazı bölgelerine gelerek kazıları başlatmışlardır. Kazıevi olmayan Çine Tepecik Höyüğü kazısı ile Aydın Merkez Tralleis kazıevi yapımları için de Bakanlığımızca kazı heyeti başkanlıklarına ödenek tahsisi yapılmıştır.

İl Kültür ve Turizm Müdür Vekili Debre, 2000 yılında statik açıdan yıkılma tehlikesi nedeniyle ziyarete kapatılan Milet Müzesinin yeni binasının inşaatının tamamlanmak üzere olduğunu vurgulayarak, inşaatın tamamlanmasının ardından yapılacak teşhir çalışmaları sonrası müzenin hizmete açılacağını ifade etti.
http://www.hurriyet.com.tr/gundem/9415606.asp