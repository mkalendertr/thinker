Almanya'da Avustralya'daki petrol faciasında zarar gören cüce penguenler için kazak örülmesi çağrısına dünyanın dört bir yanından yanıt geldi.

Hamburg'taki bir seyahat bürosuna Türkiye dahil çeşitli ülkelerden 20 binden fazla örgü penguen kazağı gönderildi.

Avustralya'nın Phillip Adası yakınlarında yaşanan petrol faciasının ardından Hamburg'taki seyahat bürosu şefi Angelika Regenstein, geçen nisan ayında bir hayvan dostu olarak penguenlere yardım çağrısında bulunmuştu. Hamburger Abendblatt gazetesi üzerinden açıklama yapan kadın, cüce penguenler için mini kazaklar hazırlanmasını istemişti.

Regenstein'in bu çağrısı, umduğundan fazla destek buldu. Bodrum katı gelen bağış kazaklarla dolan Regenstein, şimdi bunlarla ne yapacağını bilemiyor.

Turizmci kadın, Bu kazaklarla ne yapacağımı bilemiyorum. İzlanda, Belçika, Lüksemburg, Avusturya, İsviçre, İtalya, İspanya, Tunus ve Türkiye'den kazaklar geldi dedi. Hâlâ bağışların sürdüğünü belirten Regenstein, sadece geçen perşembe günü kendisine 25 paket penguen kazağı ulaştığını bildirdi.

Alman hayvansever önümüzdeki günlerde bu rengarenk kazakları Avustralya'ya postalayacak, orada hayvanseverler petrol faciası mağduru penguenlere bu kazakları giydirecek.
http://www.hurriyet.com.tr/planet/21434983.asp