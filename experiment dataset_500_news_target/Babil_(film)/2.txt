Altın Palmiye için yarışan Babil'in önceki gün yapılan gösterimiyle Cannes'daki eleştirmenler ikiye ayrıldı. Festivalin sonuna yaklaşırken, Almodovar'ın Dönüş veya Nuri Bilge Ceylan'ın İklimleri haricinde kayda değer favori bir filmin gösterilmediği anda yarışmada ibreler birden yükseldi. Brad Pitt katılamasa da, dünya sinemasının yıldız yönetmeni Meksikalı Alejandro Gonzalez'in yanısıra, Cate Blanchett, Adriana Barrazza, Boubker Ait El Caid, Gael Garcia Bernal gibi oyuncaların yer aldığı basın toplantısı dünya medyasının büyük ilgisini çekti. Babil kimilerine göre Altın Palmiye için en iddialı film olarak hemen baştacı edilse de bazı eleştimenler politik ve duygusal mesajıyla filmi yapay buldu. Gerçekten de Babil politik coğrafyada gezinirken insan doğası üzerine yapıcı ve duygusal bir yaklaşım getirirken olayları ve mesajını biraz fazla zorlamış hissi veriyor. İlk uzun metrajlı filmi Aşklar ve Köpekler ile yıldızı anında yükselen Meksikalı yönetmen Alejandro Gonzalez, geçen yıl da Sean Penn'in başrolde oynadığı 21 Gram ile adından sözettirmişti. Babil ile yine birbirleriyle bir şekilde yolları kesişen çok karakterli ve çok mekanlı bir film çıkarmış. 

Film, bir tüfek ve bir kurşunla değişen yaşamları anlatıyor. Ava gittiği Fas'taki rehberine tüfeğini hediye eden zengin bir iş adamı, koyunlarını çakallardan korumak için satın alan fakir bir Fas'lı köylü, çalkantılı evliliklerini Fas'ta bir tatille onarmaya çalışan Amerikalı bir çift (Brad Pittt ve Cate Blanchett) ile onların çocuklarına bakan Meksikalı bir dadı... Film adını, İncil'deki alıntısı bir yana özetle, gökyüzüne ve Tanrı'ya yaklaşmak için ünlü kuleyi inşa eden insanoğluna kızan Tanrı'nın birden fazla dil yaratması öyküsünden alıyor. Ancak yönetmenin derdi insanoğlunun bu kadar farklı dille zorlaşan iletişimi değil. Bilakis filmde dil sorununun çözülebileceği ancak önyargıların ve farklı düşüncelerin daha büyük problemler yarattığını vurgulamak istiyor. Bunu da üç farklı kıtada yaşayan fakir, zengin, siyah ve beyaz ırklar gibi görünen farklılıklar üzerinden giderek yaparken, refahı simgeleyen Japonya bölümünü ortak öyküye bağlarken zorlanıyor. Sonuçta Altın Palmiye yarışındaki tahminleri karıştıran Babil ödül alamayacak olsa da halen festivalin en tartışmalı filmlerinden birisi.
http://arsiv.sabah.com.tr/2006/05/25/gny/ksa118-20060525-200.html