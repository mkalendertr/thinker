BM Ortadoğu Barış Süreci Özel Koordinatörü Robert Serry, başta İsrail ve Mısır olmak üzere tüm taraflara başarısız olan Gazze politikalarını değiştirme çağrısı yaptı.

Serry, Ortadoğu Barış Süreci Özel Koordinatörü sıfatıyla Gazze'ye son ziyaretini gerçekleştirdi. Serry, ziyaretin ardından yaptığı yazılı açıklamada, son yedi yılda Gazze'de 3 savaş yaşandığını ve sonuncusunun bölgeyi mahvettiğini kaydetti.
      
Yıkımın ardından Gazze'nin yeniden inşası sürecinin başladığını dile getiren Serry, bunun için gerekli fonun sağlanamadığını ve Kahire Konferansı'nda söz verilen 5.4 milyar doların ancak küçük bir kısmının yerine getirildiğini belirterek bu durumun kabul edilemez olduğunu vurguladı.
      
Gazze her zamankinden daha izole edilmiş bir durumda ifadelerini kullanan Serry, İsrail'den Gazze'ye geçişlerde halen büyük kısıtlamalar yaşandığını, Refah kapısının ise pratik olarak kapalı olduğunu bildirdi.
      
BM olarak, Gazze'de sürdürülebilir bir yönetim, ekonomi ve istikrar için kuşatmanın kalkmasını hep savunduklarına işaret eden Serry, son ziyaretinde Gazze'deki muhataplarından da yer altında ve üstünde tüm askeri aktiviteleri bir kaç yıl dondurmalarını istediğini ve olumlu yanıtlar aldığını kaydetti.
http://www.hurriyet.com.tr/dunya/28343442.asp