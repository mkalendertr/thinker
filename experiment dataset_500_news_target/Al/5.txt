Osmanlı Devleti döneminde kullanılan bayraklarda çeşitli farklı renkler ve şekiller yer alsa bile esasen al rengi, ay ve yıldız sembolleri sıklıkla kullanılmıştır. Bu sembollerin ve özellikle al renginin sıklıkla kullanılma nedenini bir tür “devlet geleneği” veya “Türk geleneği” olarak nitelendirmek mümkündür.

Türklerin tarih sahnesine çıkışlarından itibaren devletlerini temsil etmek için kullandıkları ilk bayrak hakkında bugüne kadar kesin bir bilgiye ulaşılamamıştır.

Türkler, İslamiyeti kabul etmeden önce bayrak veya sancak yerine “tuğ” adı verilen semboller kullanmışlardır. Bu gelenek İslamiyet dönemi sonrasında kurulan Türk devletlerinde de devam etmiş, nihayetinde Osmanlı Devleti’de bir dönem savaş alanlarında tuğ adı verilen sancakları kullanmışlardır.

Tuğ, İslamiyet öncesi dönemlerde Türk devletlerinde mızrak veya sancakların ucuna geçirilen, genelde ipek olan parçalardan oluşturulmuştur. Tuğ oluşturmada siyah, al, mavi, sarı, yeşil ve beyaz olmak üzere birçok renkte semboller kullanılmıştır.

İslamiyet sonrasında ise Türkler, tuğ veya bayraklarda yavaş yavaş İslami motiflere ve sembollere yer vermeye başlamışlardır. Bayrakların renkleri devletten devlete, beylikten beyliğe veya boydan boya değişiklik göstermiştir fakat tıpkı son dönem devletlerinde olduğu gibi “ay” ve “yıldız” sembolleri sıkça kullanılan motifler olmuşlardır.

Türk Devleti Geleneği: Al Rengi
İslamiyet sonrası Türk devletlerinden birisi olan Osmanlı Devleti’nde ise uzun yıllar tek tip bir bayrak kullanılmamıştır. Tek tip bayrağın kullanımı Osmanlı Devleti’nin son dönemlerine denk gelmektedir. Söz konusu döneme kadar ise askeri birlikler; bölükler ve ocaklarda farklı farklı bayraklar veya sancaklar kullanılmıştır. Sancaklarda genel olarak al yani kırmızı ve yeşil renk kullanılmıştır.

 

Al rengi, beyaz ve gök mavisi (turkuaz) rengiyle birlikte Türkler tarafından önemli olarak görülen renkler olmuştur. Al rengi önce Karahanlılar, ardından Selçuklular ve daha sonra Osmanlı Devleti tarafından kullanılmış, bir devlet geleneği olarak muhafaza edilmiştir.

Yeşil renk ise İslamiyet sonrasında Türk geleneğine yerleşen bir renk olmuştur. Nitekim, Osmanlı Devleti döneminde al rengi Osmanlı hanedanını temsil edecek şekilde kullanılırken; yeşil renk ekseriyetle İslamiyeti temsil edecek şekilde kullanılmıştır.

Osmanlı Devleti’nde bayrak devleti ve dolaylı olarak padişahı temsil ettiğinden ötürü muhafazası konusunda çok titiz davranılmıştır. Bayraklar kutsal sayılmıştır. Bayrağa zarar vermek, yere düşürmek gibi davranışlar padişaha ve dolayısıyla devlete hakaret olarak kabul edilmiştir. Savaş alanları dahil olmak üzere bayrağın yere düşmemesi için gerekli gayret ve çaba gösterilmiştir.

Bayraklar, “emir-i alem” denilen paşalara ve bununla birlikte mehterhane bölüklerine verilmiştir. Emir-i alem, bayrakların taşınması ve muhafaza edilmesinden sorumlu olan kişidir. Bu kişi savaş alanı dahil olmak üzere her türlü ortamda bayraklardan sorumlu olduğu için oldukça güçlü ve dayanıklı kişilerden seçilmiştir.

Osmanlı Devleti’nde Bayrak: Beyaz Renkli Sancak’tan Günümüze
Osmanlı Devleti’nin kullandığı ilk bayrak, henüz beylik olduğu dönemde Anadolu Selçuklu hükümdarı II. Gıyaseddin Mesud tarafından Osman Bey’e hediye edilen beyaz bayrak olmuştur.

II. Gıyaseddin Mesud, Anadolu Selçuklu Devleti’nin son sultanıdır. Yaşamı boyunca toplam 4 kez tahta çıkmıştır. Ölümünden sonra ise Anadolu Selçuklu Devleti yıkılmıştır.

Fatih Sultan Mehmet döneminde ise donanma ve azab kıt’alarında kırmızı, yeniçeri kıt’alarında ise beyaz renkli bayraklar kullanılmıştır. Fatih Sultan Mehmet döneminden itibaren büyük devlet adamları ve beylerbeyi gibi önemli kişiler kendilerine ait bayraklar kullanmaya başlamışlardır.

Yavuz Sultan Selim dönemine kadar kullanılan beyaz ve kırmızı renk bayrakların yanına bu dönemde yeşil renkli bayraklar eklenmiştir. Bu dönemde yeşil bayrağın kullanılmaya başlanması İslamiyetin temsil edilmesiyle ilgilidir.

Kanuni Sultan Süleyman döneminde ise askeri birliklerde kullanılan renklerin arasına siyah ve yeşil renkler eklenmiştir. Bu döneme kadar askeri birliklerde ise beyaz, kırmızı, sarı ve alaca renkler kullanılmıştır.

Yavuz Sultan Selim döneminden itibaren bayraklarda kullanılmaya başlanan yeşil renk, I. Mahmud döneminde donanma bayraklarında kullanılır hale getirilmiştir.
https://www.grisayfalar.com/osmanli-devletinde-bayrak-al-rengi-gelenegi/