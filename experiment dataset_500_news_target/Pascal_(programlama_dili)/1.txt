Farklı bilgisayarların Pascal derleyicileri birbirlerinden farklı olduğu gibi, aynı marka ve modelde çalışan farklı Pascal derleyicileri de vardır. Standart Pascal'da, kaynak programda kullanılan deyimler, her derleyici için aynıdır. Donanımın gelişmesine paralel olarak, yazılım şirketleri birbirlerinden farklı Pascal derleyicileri hazırladılar. Bu derleyiciler, genel olarak standart Pascal'ın sözdizimi yapısını esas alırlar, ama aralarında bazı farklar olur. Dolayısıyla, hangi Pascal derleyicisi kullanılacaksa, kaynak programın ona göre yazılması gerekir.

Derleyiciler, piyasadan satın alınabilir. Ayrıca, İnternet'ten indirilebilecek bazı ücretsiz derleyiciler de vardır. Bu kitaptaki örnekler, Borland'ın Turbo Pascal For Windows (TPW) derleyicisine uyacak biçimde yazılmıştır. Başka bir derleyici kullanıyorsanız, derleyicinizin kılavuzuna bakarak, programda muhtemelen gerekebilecek ufak değişiklikleri yapabilirsiniz.
http://www.baskent.edu.tr/~tkaracay/etudio/ders/prg/pascal/pasders_01.html