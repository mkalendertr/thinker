Vida ve tornavidanın son bin yılın en önemli buluşları arasında yer aldığını biliyor muydunuz? Gerçekten, somun, cıvata ve tornavida gibi âletler olmasaydı, uçakların, robotların, otomobillerin ve hayatımızdaki birçok makinenin geliştirilmesi mümkün olmayabilirdi. Çünkü bu malzemeler çeşitli parçaları birbirine bağlama ve kompleks âletler geliştirmede son derece önemlidir. Bir açıdan insan vücudu da kompleks âletlerin bulunduğu muhteşem bir sistemdir.

İnsan vücudunda da hücre, doku ve organları bir arada tutan somun, cıvata ve tornavidaya benzeyen moleküler sistemler vardır. Bu sistem ve elemanları olmadığı takdirde, hücreler dağılacak, dolayısıyla doku ve organlarımız teşekkül etmeyecekti. Hücreler, bazı dokularda hafif bağlantı hâlinde iken, bazı yerlerde sıkı, bazı yerlerde ise çok sıkı bağlantılar kurar. Meselâ kan-beyin bariyerinde ve idrar torbasında bu bağlantıların çok sıkı olması gerekir ki, kaçaklar olmasın; veyahut bazen salgı yapan dokularda olduğu gibi kaçak olsun ki, iyon ve moleküller, hücreler arasında seyahat edebilsinler.
http://www.sizinti.com.tr/konular/ayrinti/hucrelerdeki-civata-mart-2013.html