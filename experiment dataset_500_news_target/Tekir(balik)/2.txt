Gıda, Tarım ve Hayvancılık İzmir İl Müdürlüğünden yapılan açıklamaya göre, denizlerde av sezonunun başlamasıyla sezonun ilk büyük denetimi Buca Balık Hali'nde gerçekleştirildi.

Gıda, Tarım ve Hayvancılık Bakanlığı Balıkçılık ve Su Ürünleri Genel Müdürlüğü Avcılık ve Kontrol Daire Başkanlığı Kontrol Grup Sorumlusu Yaşar Kayabaşı, Balıkçılık ve Su Ürünleri Şube Müdürü Levent Özkan, Su Ürünleri Kontrol görevlileri, İl Jandarma Komutanlığı ve Büyükşehir Belediyesi Zabıta ekiplerinin katılımı ile gerçekleşen kontrolde, Su Ürünleri Avcılığını Düzenleyen Tebliğ'e aykırı olarak avlanan balıklara el konuldu.

Kontrollerde tebliğe aykırı 80 kilogram çipura, 504 kilogram bakalyaro, 1090 kilogram istavrit, 200 kilogram kefal, 16 kilogram tekir, 16 kilogram mercan, 403 kilogram midye ve 5 kilogram böcek olmak üzere toplam 2 bin 314 kilogram balığa el konulduğu belirtildi.

Açıklamada, tebliğe uygun avlanmayanlara toplam 25 bin lira para cezası uygulandığı kaydedilerek, balık stoklarının korunması ve sürdürülebilirliğin sağlanması için denetim ve kontrollerin devam edeceği vurgulandı.
http://www.milliyet.com.tr/2-bin-300-kilogram-baliga-el/ekonomi/detay/2112958/default.htm