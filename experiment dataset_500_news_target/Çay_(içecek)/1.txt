Trakya Üniversitesi Tıp Fakültesi Hastanesi Nefroloji Bilim Dalı öğretim üyesi Doç. Dr. Sedat Üstündağ, milli içecek haline gelen çayın kanser riskini azaltmasına karşın, sıcak içildiğinde mide hasarına ve kansızlığa neden olabileceğini söyledi.

Koyu çayların demiri bağlayarak kansızlık yarattığını kaydeden Doç. Dr. Üstündağ, Sıcak çayın içerisinde demiri bağlayan bir takım maddeler var. Koyu çay çok içilirse, mide ve bağırsak sistemindeki demiri bağlar. Dolayısıyla anemi dediğimiz kansızlık hastalığının gelişmesini kolaylaştırır dedi.


Türk Nefroloji Derneği Trakya sorumlusu da olan Doç. Dr. Sedat Üstündağ ve bazı dernek üyeleri, 8 Mart Dünya Böbrek Günü nedeniyle Trakya Birlik İlköğretim Okulu'ndaki öğrencileri ziyaret etti. Sınıfları gezerek bilgi veren Doç. Dr. Üstündağ, böbrek hastalarının her geçen gün arttığını belirterek, öğrencilere fazla tuz kullanmamalarını öğütledi. Tuzun adeta bir zehir olduğunu belirten Doç. Dr. Üstündağ şunları söyledi:

Marketlerde alışveriş yaparken alacağınız ürünlerin sodyum (Na) oranına bakın. Sodyum oranı yüksek ürünler vücuda zarar verir. Tuz aslında zehir gibidir. Günlük tükettiğimiz besin maddelerinde tuz oranı var. Vücut, ihtiyacı olan tuz oranını bu besin maddelerinden alıyor. Üstüne bir de biz tuz kullandığımızda, başta böbreklerimiz olmak üzere birçok organımız hasara uğruyor. Dünya Sağlık Örgütü'ne göre bir insan günde 6 gram miktarında tuz tüketmeli, ancak ülkemizde bu oran 3 katı yüksekliğinde.


'GÜNDE 3 BARDAK ÇAY, KANSER RİSKİNİ AZALTIR'


Milli içecek haline gelen çayın kanser riskini azaltmasına rağmen, çok sıcak içildiğinde hastalıklara neden olduğunu belirten Trakya Üniversitesi Tıp Fakültesi Hastanesi Nefroloji Bilim Dalı Öğretim Üyesi Doç. Dr. Sedat Üstündağ, şöyle konuştu:

Çay, halkımızın gerçekten çok tükettiği bir içecek. Hatta bizim milli içeceğimiz desek yanlış olmaz. Çayın çok olumlu yanları, damarları ve solunum yollarını, böbrek ve idrar yollarını genişletici etkileri var. Ayrıca yeşil çayda antioksidan dediğimiz, gün içerisinde hücre içerisinde oluşan toksin atıkların vücuda verdiği zararları engellemeye yönelik bir takım etkinliği söz konusu. Yapılan araştırmalarda günde 3 defa çay içildiği zaman içerdiği antioksidan maddelere bağlı olarak kanser oluşumunu bile yavaşlattığı çay içenlerde kanserin daha az oluştuğu belirlendi.
http://www.hurriyet.com.tr/saglik/20067686.asp