Van'da sanat tarihçileri ve arkeologların yürüttüğü çalışmalar sayesinde, her geçen gün kentin tarihi dokusuna yeni bir eser ekleniyor.

Son olarak Gürpınar ilçesine bağlı Yurtbaşı Mahallesi'nde Erken Demir Çağı'na ait olduğu değerlendirilen 3 bin yıllık kale bulundu. Yüzüncü Yıl Üniversitesi (YYÜ) Edebiyat Fakültesi Sanat Tarihi Bölümü Öğretim Üyesi Yrd. Doç. Mehmet Top, mahalle muhtarı İrfan Yücel'in girişimleri sonucu yerini tespit ettikleri kalede inceleme yaptı. İlçe merkezine yaklaşık 80 kilometre mesafedeki kaleye, bir saatlik zorlu tırmanışın ardından ulaşılabiliyor. Bölgeye hakim, yüksek bir tepenin zirvesine kurulan kalenin duvarları, zamanla yıkılarak taş yığınlarına dönüşmüş durumda.

Muhtar Yücel ve mahallelilerle kalenin bulunduğu alana çıkan Top, burada bulduğu çanak, çömlek parçalarını detaylı inceleme yapmak amacıyla topladı. Top,  2007 yılından beri Hoşap Kalesi'nde kazı çalışması yürüttüklerini ve kale civarındaki kültürel doku hakkında araştırmalar yaptıklarını anımsattı.

Araştırmaların önemine değinen Top, muhtarın bilgi vermesi üzerine Yurtbaşı Mahallesi'ndeki kaleye ulaştıklarını söyledi. Kalenin bölge halkı tarafından eskiden beri Derbend Kalesi adıyla anıldığını anlatan Top, şöyle devam etti:

Araştırmalarımda buranın Erken Demir Çağı'na ait bir kale olabileceği fikrine ulaştım. Gerek buradaki taş duvar kalıntıları gerekse yerlerde bulduğumuz seramik parçaları buranın bir yerleşim yeri olduğunu bize kanıtlıyor. Muhtemelen bir yayla yerleşimi. İzler buradaki kültürün daha çok bizi Urartu öncesi, Erken Demir Çağı'na götürebileceğine işaret ediyor. Yani bu çağ, Milattan Önce (MÖ) bin 200 ile bin 300'lerden başlıyor, M.Ö bin 800'lü yıllara kadar geliyor. Zaten biliyoruz ki Van'da kale mimarisi o dönemlerde başlayarak daha sonraki dönemlerde de devam etmiş.
http://www.hurriyet.com.tr/gundem/27850417.asp