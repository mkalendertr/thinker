İçkaleyi kuzey, doğu ve batı taraflardan çevreleyen sur duvarlarından kuzeyde olanı 140.00 m. uzunluğunda doğu-batı doğrultusunda devam etmektedir. Kuzey sur duvarı giriş burcu dahil doğuya doğru üç, batı tarafta da iki burçla takviye edilmiştir (R.:42-43). Giriş burcundan batıya doğru 1.40m. kalınlığındaki sur duvarı bastion şeklinde iki çıkıntı yapmaktadır. Burçtan itibaren birinci çıkıntının verev yan yüzleri dar tutulmuştur. Köşeleri düzgün kesme taşlarla örülmüştür. 21.50 m. yüksekliğindeki çıkıntının dış yüzeyinde altta üstüste üç sıra halinde sivri kemerler yer almaktadır. Sivri kemer açıklığı taş örgüyle doldurulmuştur. Sivri kemerlerin üst ortasında kırmızı kum taşından çerçeve içerisine dikdörtgen bir bazalt taşı yerleştirilmiştir. İçerisi işlenmemiş kitabeyi hatırlatan bu taşın iki yanında balık sırtı örgülü hatıla yer verilmiştir. Bazalt taşın üstüne de bir delikli taş konmuştur. Düzgün moloz taş örgülü duvara üst kısımlarda iki sıra balık sırtı örgülü taş hatıl dolanmaktadır. Kayaların üzerine oturan duvarın yüksekliği zeminin düzgün olmaması nedeniyle değişmektedir (R.:44).
Duvarın iç kısımdan gezinme yeri toprakla dolmuştur. Gezinme yerinden itibaren barbata kısmıda aynı planı göstermektedir. Barbata kısmının bazı yerleri yıkılmış durumdadır. 2.80 m. boyundaki barbata üzerinde içten sivri kemer açıklıklı mazgallar yer almaktadır. Mazgallar dışa iki yandan dar aralıklarla açılmaktadır. Duvardan dışa taşıntısı az taştan bir saçakla ayrılan dendanlarla barbata son bulmaktadır. 1.00 m. - 1.50 m.'lik aralıklarla dizilmiş dendanlar, üstten piramidal külah şeklinde sivrilmektedir (R.:48-49).
Giriş burcundan itibaren doğuya doğru kuzey sur duvarı, ortada bir burçla takviye edilmiş olarak köşedeki burca kadar devam etmektedir. Dıştan burçların arasında her biri 16.00 m. uzunluğundaki beden duvarı moloz taş örgüyle yapılmıştır. Moloz taşların derz araları kalın harç tabakalarıyla doldurulmuştur. Duvarlar dıştan yer yer basamak şeklinde kademelenme yapmaktadır. Kuzeydoğu sur duvarının kalınlığı, 3.20 m. - 4.00 m. arasında değişmektedir (R.:47).
Kuzeydoğu sur duvarının iç kısmı zeminden 4.35 m.yükseklikte bir seyirdim yeri olarak düzenlenmiştir. 42.00 m. uzunluğundaki seyirdim yeri, ortadaki burcun doğu kenarının hizasında daralarak köşe yapmaktadır. Seyirdim yerinin batı taraftaki 3.00 m.'lik genişliği ortada 2.10 m.'ye kadar daralmakta, doğu uçta da 2.70 m.'ye çıkmaktadır. Seyirdim yerinin dış tarafında 1.00 m. kalınlığında tutulmuş, barbata yer almaktadır. Barbata kısmının yıkılan kısımları son yapılan onarımlarda tamamlanmıştır. 3.00 m. yüksekliğindeki barbata üzerinde ortadaki burcun batısında altı, doğusunda dört mazgal açılmıştır. Ayrıca doğu tarafta mazgalların arasında yarım yuvarlak bir girintiye yer verilmiştir. 0.90 m. genişliğinde mazgal açıklıklarının üzeri düz ahşap hatılla örtülmüştür. Burada da mazgalların üstünde aralıklarla yerleştirilmiş dendanlarla duvar son bulmaktadır. Doğu taraftaki dendanlar mevcut olup, batıdakiler yıkılmıştır (R.:50).
Kalenin doğudaki beden duvarı kayaların üzerine oturmaktadır. Güneyden kuzeye doğru kayalık zeminin eğimli olması nedeniyle kuzey tarafta duvar daha yüksek tutulmuştur. Kuzeydoğu köşedeki burçtan itibaren 20.00 m. uzunluğundaki duvar, ikinci kademe kuzey sur duvarının köşedeki takviye kulesine dıştan bitişmektedir. Kuzeyde 1.80 m. kalınlığındaki duvar, güneye doğru 1.40 m.'ye düşmektedir. Duvar, moloz taşlarla örülmüş ve üst kısımları yıkılmıştır (R.:44). İçten duvar yüzeyinde ortada yarım yuvarlak, yanlarda da dikdörtgen niş şeklinde açıklıklar bulunmaktadır (R.:51). İkinci kademe sur duvarından itibaren doğu duvarı, moloz taş örgülü temel üzerine kerpiçle yapılmıştır. 1.00 m. kalınlığındaki duvar ortada bir burçla takviye edilmiştir. Burçdan itibaren kerpiç duvar tamamen yıkılmıştır.
Kalenin batı taraftaki beden duvarı kuzey köşede bir burçla desteklenmiştir. Kuzey sur duvarına üçlü köşe yaparak birleşen duvar güneyde selamlık duvarına bitişmektedir. Kuzeyde doğuya dönük olarak devam eden duvarın üst kısımları yıkılmıştır. Moloz taş örgülü duvar burcun güneyinde 1.00 m., kuzeyinde 1.50 m. kalınlığındadır. Güney taraftaki duvarın yıkılan kısımları 1986 yılında yapılan onarımlarda tamamlanmıştır (R.:45).
Kalenin kuzeydoğusunda yer alan ikinci tahkimat duvarı 60.00 m. uzunluğundadır. Doğu-batı istikametinde ki duvar bir burç ve iki destek kulesiyle takviye edilmiştir. 1.00 m. kalınlığında moloz taşlarla örülmüş duvarın üst kısımları yıkılmıştır. Takviye kulelerinden doğu köşedeki 4.00 m., ortadaki 3.00 m. çapında yarım silindirik olarak yapılmıştır. Duvar moloz taş örgüsü arasında ahşap hatıl yerleri mevcuttur. Kuzeydeki giriş burcu hizasına kadar devam eden duvar, tahkimat yanında teras vazifesi de görmektedir (R.:52-53).
İçkale beden duvarları üzerinde yer alan burçlardan giriş burcu, gerek düzgün kesme taş işçiliği ve gerekse büyük bir kule görünümünde olması nedeniyle dikkat çekmektedir. Bu burçla beraber kuzey beden duvarında ikisi doğu tarafta diğer ikisi batı tarafta dört burç daha yer almaktadır. Batı, doğu ve ikinci tahkimat duvarıda birer burçla desteklenmiştir.
http://hosapkalesikazisi.com/surlar.asp