Saat modasında akreple yelkovan kaçı gösteriyor?

Söz konusu saatler olunca erkeklerin bilmesi gereken önemli ayrımlar, prestijli markalar, şık hikâyeler....
Erkeğin saat konusunda kadından daha kararsız olması doğal bir durum. Çünkü, saat kısıtlı aksesuar seçeneğine sahip erkeğin stil dünyasında hem tarzını yansıtacak kilit bir ürün, hem bir prestij simgesi. 
Kendi saatini arayan erkeklere önce ufak bir uyarı: Bütçenizi, sosyal hayatınızı, hatta kariyer planınızı göz önünde bulundurarak saat seçiminizi yapın.  Kesenin ağzını hafifçe açın, lakin en önemli aksesuarınıza yatırım yapmak üzeresiniz. Seçiminizi kolaylaştırarak, size en uygun saati seçmenize yardımcı olmak adına saat tarzları üç ana başlıkta özetlemek mümkün. Prestijli, yatırım amaçlı olanlarla popüler ve günlük kullanımlıkları bu hafta inceliyor dinamik ve genç modeller için “Haftaya yine burada” diyoruz.
PRESTİJLİ VE YATIRIM AMAÇLI
1700’lerin İsviçre’sinde Nicolas Fatio’nun buluşu, erkeklerin en kayda değer aksesuarının doğuşunu sağlamıştı. Saatin yelek cebinden kola geçişi, ilk kol saatinin üretimi 1810 yılına denk düşer, kullanımın iyice yaygınlaştıranlarsa I. Dünya Savaşı’na katılan askerler olur.
İsviçre saatleri, İtalyan kumaşı gibidir, kalite ve prestiji simgeler. Yatırım için saat alıyorsanız, saatin Cenevre çıkışlı olması şart görülür. Saat tutkunları ve koleksiyoncular için bir saatte aranan en mühim özellik tarihidir. İlk kol saatlerini elde, küçük atölyelerde üretmiş prestijli saat markalarının klasik modelleri tam ‘dededen toruna yadigâr’ türündedir. İşte, bunlardan birkaçı: 
Patek Philippe Cenevre’nin en köklü ailelerinden birine ait bu şirket, çok az İsviçre saat markasının yapabildiğini yaparak, kadranından kayışına her şeyini kendi üretir. Firmanın en prestijli imza modeliyse Calatrava 5119.
Vacheron Constantin Cenevreli Vacheron tarafın 1755’te kurulan bu şirket, hiçbir zaman daha ucuz saat markalarıyla rekabete girmemesiyle meşhur. Patrimony Traditionnelle modeli klasik kategoride en şık, en özel olanı.
 IWC ‘International Watch Company’ olarak, bir Amerikalı tarafından, ABD’ye daha kaliteli ve pahalı saatler satmak amacıyla kuruldu.  En prestijli modeli 1938’de Portekizli bir tüccar için üretilmiş Portuguese.
Audemars Piguet Amerikalı koleksiyoncuların gözünde Vacheron ve Patek’ten sonra üçüncü sırada. Shaquille O’zeal ve Arnold Schwarzenegger gibi büyük kadran meraklılarının favorisi. 
Blancpain Dünyanın en eski İsviçre saat firması. Ay takvimini gösteren, kadranı renkli ‘Villeret Moon Phase’ modeli, tek bir kişi tarafından yapılıyor, kişisel olarak numaralandırılıyor ve imzalanıyor.
Breguet Tarihte mekanik olarak kol hareketleriyle kendinden kurulan saati üretmiş ilk marka Breguet. Halen her parçasını kendi üreten bu İsviçre markasının en şık modeli, porseleden kadrana sahip el yapımı ‘Classic 5140’. Tarihi müşterileri arasında Osmanlı padişahı III. Selim, Kraliçe Marie-Antoinette, Napolyon, Rus Çarı I. Alexander ve Winston Churchill var. 
Koleksiyonluk diğer prestijli saat markaları: Jaeger Le Coutre, Montblanc, Glashütte, A. Lange & Söhne, Chaumet, Piaget, Cartier, Rolex, Chopard, Longines, Maurice&Lacroix...
POPÜLER VE KULLANIMI PRATİK
Daha çok tasarımıyla ön plana çıkan, aslında tekstil moda markası olan kuruluşların saat koleksiyonlarını bu başlık altında toplamak mümkün. Aralarından en popüler olanlarıysa Ralph Lauren, Bvlgari, Hermès, Louis Vuitton, Chanel, Burberry, Calvin Klein, Lacoste ve Versace. ‘Her yaşa her bütçeye uygun’ kontenjanından rengârenk Casio G-shock, Toywatch, Swatch ve Nixon saatlerini de unutmayalım.
http://www.hurriyet.com.tr/saat-modasinda-akreple-yelkovan-kaci-gosteriyor-22976513