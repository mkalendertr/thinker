LÜKS LAMBALAR KIYMETE BİNDİ
Lüks lambaların define yerini işaret ettiği söylentisi, antikacıların işlerini açtı.

Definenin yerini gösterdiği söylentisiyle fiyatı 10 kata kadar artan lüks lambasının efsanesi hüsranla sonuçlandı.


AA muhabirinin aldığı bilgiye göre, bir süre önce kaçak kazı yapanlar arasında 'lüks lambalarının hava basıncını gösteren manometrelerinin, define bulunan bölgede titreyerek sinyal verdiği' söylentisi yayıldı.

Şehir efsanesi haline gelen, kulaktan kulağa, ilden ile yayılan bu söylenti sonucu, eski eşya satıcıları ve antikacılar yoğun şekilde lüks lambası satmaya başladı. Piyasada ortalama 100 ila 150 liraya satılan lüks lambalarının fiyatı, yoğun talep sonucu bir anda 500 liraya, bazı illerde de bin liraya kadar çıktı. Şehirlerde lüks lambası bulamayan kimi define meraklıları, ilçelere ve köylere kadar giderek lüks lambası toplamaya başladı.

Gece yaktıkları lüks lambalarını maden arama dedektörü gibi kullanan define avcıları, günlerce süren aramalardan bir sonuç alamayınca, umutlarını yitirerek bu yöntemi bıraktı. Yüksek fiyatlarla satın alınan lüks lambaları da şimdi yeniden eski eşya satıcılarında ve antikacılarda tanesi 100 liraya alıcı beklemeye başladı.
http://www.haber3.com/luks-lambalar-kiymete-bindi-496559h.htm