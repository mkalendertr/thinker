Çocuklarda görülen bazı rahatsızlıklar, evde yapılacak ufak müdahalelerle tedavi edilebiliyor.

Anne-baba ishal, kabız, isilik olan ve ateşlenen çocuğuna kendisi müdahalede bulunabilir. Ancak dikkatli olmak şartıyla. Zira yapılan yanlış uygulamalar, çocuğun sağlığına daha fazla zarar verebiliyor. Marmara Üniversitesi Tıp Fakültesi Çocuk Enfeksiyon Hastalıkları Bilim Dalı Başkanı Doç. Dr. Ahmet Soysal, evde yapılabilecek tedavi yöntemleri ile ilgili önemli bilgiler verdi. Soysal, ishal olan çocuğa meyve suları ve meşrubat verilmemesi gerektiğini söylüyor. Ateşli çocuğun da aspirin kullanmaması gerektiğini ifade eden Soysal, Aspirin viral hastalık durumlarında kullanılması halinde karaciğer yetmezliği ile giden tabloya neden olabilir. Aspirin hekim önerisi olmadan verilmemeli. Ayrıca ateşli çocuğu soğuk musluk suyunun altına sokmak veya sirkeli su sürmek ateşi düşürmede etkili değildir. Hatta çocukta titreme ve huzursuzluk oluşturur. diyor.

İSHALE KARŞI NASIL TEDBİR ALMALI?

Doç. Dr. Ahmet Soysal, çocuklardaki ishalin en büyük nedeninin virüs, bakteri ve parazitler olduğunu belirtiyor. İshalli çocukta ishalin derecesine göre sıvı kaybı anlamına gelen dehidratasyon tablosunun ortaya çıktığını söyleyen Soysal, bu tablonun ishalin evde tedavi edilip edilemeyeceği hakkında bilgi verdiğini aktarıyor. Anne ve baba, ishali olan çocukta dehidratasyon derecesini değerlendirmeli. Öncelikle çocuğun ağız içinin kuru olup olmadığına bakılmalı. Eğer çocuğun ağız içi kurumaya başlamış, idrar çıkarmasında hafif azalma olmuş ve çocukta susuzluk hissi gelişmiş ise hafif derecede dehidratasyon gelişmiştir. Orta derecede dehidratasyonda ise ağız içi tamamen kuru, bıngıldağı çökmüş, göz küresi çökmüş, idrar çıkışı azalmış ve deri dokusunda bozulma olmuştur. Ağır derecede dehidratasyonda da çocuğun solunumu ve nabzı hızlanmıştır, idrar çıkışı tamamen azalmış, göz küreleri çökmüş, bıngıldağı çökmüş ve çocuğun genel durumu bozulmuştur. Orta ve ağır derecede dehidratasyonu olan çocuklar en kısa sürede hastaneye götürülmeli. Hafif dehidratasyonu olan çocuklar ve oral alımı iyi olan, aşırı kusması olmayan çocuklar evde tedavi edilebilir.