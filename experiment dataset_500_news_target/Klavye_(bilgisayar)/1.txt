Klavyeden tabelalara, yangın merdivenlerinden otel danışmalarına kadar pek çok nokta için Türkçe seferberliği başlatıldı. F klavyelerdeki Insert, Home gibi tuşlardaki İngilizce ibareler yerini Türkçe kelimelere bırakacak.

Ak Parti AR-GE Başkanlığı koordinasyonunda, kasım ayında Medeniyetimizin Öznesi Türkçe: Fırsatlar ve Tehditler konulu bir çalıştay yapılmıştı. Çalıştaydan çıkan görüşler doğrultusunda harekete geçen parti yönetimi, ilgili kurumlar nezdinde görüşmeler yürütüyor. Atılan bazı adımlar ise şöyle:

Türkiye Gazetesi'nin haberine göre uzman bir ekip, klavye standardını yenilemek üzere çalışma yürüttü. F klavyelerdeki yabancı kelimelerin yerine Türkçeleri konulacak. Delete yerine Sil, Insert yerine Ekle, Enter yerine Giriş, Pause yerine Dondur gibi kelimeler olacak.

F KLAVYEYE TL AMBLEMİ

Ayrıca, avro ve doların amblemlerinin yanına, Türk Lirası'nın (TL) amblemi de konulacak. Bu konuda, klavye üreticisi firmalarla görüşmeler yapıldığı kaydedildi. Yine â, î,û gibi uzatma ve inceltme olan harflerin tek bir tuşla yazılabilmesi için de bir klavye yazılımı üzerinde çalışılıyor. Türk Standartları Enstitüsü (TSE) de çalışmalara destek veriyor. Hem Türkçe hem de yabancı dil seçeneği barındıran bir tabela standardı üzerinde çalışılıyor. Yangın merdivenini gösteren Exit yazılı tabela yerine Çıkış yazılması ve daha küçük puntolarla Exit ifadesinin de tabelada yer alması planlanıyor. Aynı şekilde, otellerde Resepsiyon tabelasında Danışma ifadesi ana karakter olacak. AK Parti Genel Başkan Yardımcısı Ekrem Erdem, Bizim anlayışımıza göre, birisi varsa, diğeri olmasın diye bir şey yok. Kimseye yasak getirmeyi doğru bulmuyoruz. Ancak dilimizi de korumak için gerekli tedbirleri alıyoruz dedi.
http://www.hurriyet.com.tr/teknoloji/28052094.asp