Bale, ruhumuzu da besleyen bir dans sanatıdır. Henüz yaşamının başlarında olan küçük bir çocuğa, bütün hayatı boyunca ihtiyacı olan özgüveni hissettirebilir. Sosyalleşmeyi, grup çalışmasını, kimi zaman diğer insanlar arasından sıyrılmayı, kendini ifade etmeyi sağlar. Kısacası alınan bu eğitim, yetişkin öğrencileri hayatın getirdiği sıkıntılardan birkaç saatliğine de olsa uzaklaştırıp, ruhlarını dinlendirip onlara fiziksel güzellik katarken, çocukların bütün yaşamını olumlu yönde etkiler ve her alanda kendilerine olan güvenlerinin gelişmesini sağlar.

Diğer yandan çalışılan mekânın ayrı bir önemi vardır. Bale yapılan stüdyonun ferah ve aydınlık olması gerekir. Bale salonunun duvarları aynalarla kaplıdır. Bireyin kendini dans ederken izlemesi, kendindeki değişikliklerin farkında olması ve kas kontrolüne hâkim olabilmesi çok önemlidir. Bu sebeple aynalar, dansçıların ya karşısında ya da barın bulunduğu duvarda olur. Stüdyoda, bale yapanlar için bir de bar bulunur.Barın yaş gruplarına göre doğru yükseklikte olması gerekir. Yerden yüksekliği; hem 4-5 yaş hem 7-9 yaş hem de yetişkin grupların ihtiyacını karşılayabilecek boyutlarda olmalıdır. Bar, bale yapanlar için vazgeçilmez bir destektir.
http://kultursanat.halkbank.com.tr/hobi/index/bale/129