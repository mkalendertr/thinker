Malatya Kanarya Sevenler Derneği tarafından düzenlenen Kafes Kuşları Yarışması büyük ilgi gördü.
Malatya Kongre Kültür Merkezinde gerçekleştirilen yarışmada Malinua ve Harzroller cinsi kanarya kafes kuşları, renk, ötüm ve güzellik gibi kriterler dikkate alınarak yarıştırıldı. Malatya Kanarya Sevenler Derneği tarafından düzenlenen yarışmaya katılım yoğun olurken yarışma dışında oluşturulan açık pazarlarda yaklaşık 2 bin çeşit kuş satışa sunuldu.
BALIK VE KUŞ HOŞGÖRÜYÜ ARTTIRIYOR
Yarışma hakkında bilgi veren Türkiye Kanarya ve Kafes Kuşları Federasyonu'na bağlı Malatya Kanarya Sevenler Derneği Başkanı Mehmet Gezer, tam manasıyla kuş severlere hitap eden bir etkinlik yaptıklarını ifade ederek, düzenlenen bu etkinliğin aynı zamanda insan psikolojisine fayda sağladığını belirtti. Gezer, Stresli bir yaşam süren insanlar kendi iç dünyalarında var olan, sevgi, şefkat, merhamet duygularını kendilerine edindikleri hobiler ile geliştirebilirler. Yapılan bilimsel çalışmalarda kuş balık, canlı hayvan besleyen insanlarda bu duyguların daha yoğunluk kazandığı gözlemlenmiş. Kuş, balık besleyen idarecilerin çalışanlarına daha hoş görülü davrandıkları görülmüştür. İşte bu yüzden biz böyle etkinlikler düzenleyerek, insanların bu hayvanlara olan meraklarını arttırmayı düşünüyoruz şeklinde konuştu.
Yarışma sonunda dereceye giren kuşların sahiplerine plaketleri verildi.
http://www.hurriyet.com.tr/yerel-haberler/malatya-haberleri/kafes-kuslari-yarismasi-na-buyuk-ilgi_203980/