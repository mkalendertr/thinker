Irak'ın Babil gazetesi, 'Irak lideri Saddam'ı devirerek Irak'a başka rejim oturtmak isteyen ABD Başkanı George Walker Bush'un hem kendi ülkesinde hem de uluslararası planda taraftar bulmakta çok zorlandığını ve başının derde girdiğini' yazdı.

Irak'ın Babil gazetesi, 'Irak lideri Saddam'ı devirerek Irak'a başka rejim oturtmak isteyen ABD Başkanı George Walker Bush'un hem kendi ülkesinde hem de uluslararası planda taraftar bulmakta çok zorlandığını ve başının derde girdiğini' yazdı. Irak Devlet Başkanı Saddam Hüseyin'in büyük oğlu Uday'ın yönettiği Babil'in bugünkü başyazısında, 'Başkan Bush'un önünde bugünlerde ciddi sorunlar var' denildi. Babil, 'Bush'un düşüncesine kimse inanmıyor' dedi. Gazete, Amerikan istihbaratının hazırladığı, Irak'ın 2015 yılında kitle imha silahlarına sahip olacağı iddiasının da tamamen boş bir sav olduğunu ileri sürdü. Bush, hem ABD Kongresi'nde hem de en yakın tarihsel müttefiki İngiltere'nin parlamentosunda Irak operasyonuna karşı çıkan senatörler ve milletvekillerinin muhalefetiyle karşı karşıya bulunuyor. EL CUMHURİYE Irak'ın El Cumhuriye gazetesi de, 'Irak'a karşı boş tantana ve tehditlerinden ötürü kötülük kaynağı ABD yönetiminin boğazındaki tecrit ilmeği daralıyor' diye yazdı. Resmi yayın organı El Cumhuriye, Amerikan Başkanı Bush'un demeçlerini 'kuduz hastalığı' olarak niteledi. Körfez Savaşı'nın (16 Ocak-28 Şubat 1991) mimarı, eski savunma bakanı, ABD Başkan Yardımcısı Richard Cheney ile ABD Savunma Bakanı Donald Rumsfeld'in 'eski katır inatlarını sürdürmekle artık hayal kırklıklarını ve sinirlerini ifade etmeye başladıklarını' savunan El Cumhuriye, 'Irak-Afganistan benzetmesine' de ağır dille yüklendi. Rumsfeld'in 'Irak'ın Afganistan gibi yeni düzene kavuşmuş bir ülke olmasının gayet sevindirici olacağı' yönündeki fikrine değinen El Cumhuriye, 'Rumsfeld'in bu demecinin ahlaksızlık olduğunu, Washington yönetimindekilerin, Irak'ın hiçbir zaman Afganistan gibi olamayacağına akıl erdiremediklerini' savundu. 'Irak aleyhine tüm şer saldırganlıklarının Iraklıların sabrı ve dayanıklılığı karşısında parçalandığını ve parçalanacağını' belirten gazete, 'Başkan Saddam, bize sabrı ve dünyanın parçalanacağını gösterecektir' diye yazdı. BLAİR'İN DURUMU İngiltere'de Başbakan Tony Blair'in 'aşırı Amerikancı' siyasetine muhalefet artarken, halk da Irak'a harekatın yarardan çok zarar getireceğine inanıyor. Daily Telegraph tarafından yapılan son anket, halkın 'Irak'a askeri harekatın yeni 11 Eylüller doğuracağı' kanaatinde olduğunu ortaya koyuyor. İngiliz Başbakanı Blair, kendi İşçi Partisi içinde sert muhalefetle karşılaşıyor. Blair'e 'Bush'un fino köpeği' bile deniyor. ABD ve İngiltere, 'artık bu aşamada' BM silah müfettişlerinin Irak'a dönmesinin bir şey ifade etmeyeceğini ileri sürüyor. Bush, yine de, 'eli kulağında Irak operasyonundan' bahsetmiyor.
http://www.habervitrini.com/dunya/irak-babil-gazetesi-bushun-basi-dertte-42195/