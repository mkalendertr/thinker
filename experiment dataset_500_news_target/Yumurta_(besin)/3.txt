Yüksek kolesterol ve kalori içerdiği düşüncesiyle çoğu insanın uzak durduğu yumurta aslında sağlığımız için çok önemli. Bir tanesi en fazla 80 kalori olan yumurtayı baz alan bir diyet uygularsanız, rahatlıkla haftada 1.5 kilo verebilirsiniz
Yumurta ile ilgili doğru olmayan oldukça fazla bilgi var. Çoğu insan kolesterolü yükseleceği düşüncesi ile her gün yumurta yemeyi istemez. Birçok kişi de yumurtanın alerji yapmasından korkar. Hatta besleyici değeri olduğundan, yumurtanın zayıflamak için uygun olmayacağı görüşü bile hakimdir. Yumurtanın sarısı ve kabuğunun rengine bakıp doğal olup olmadığını anlamakla ilgili hemen herkesin bir fikri vardır. Oysa bunlar, maalesef kanıta dayalı bilimsel bilgiler değildir. Yumurta; ağırlığının yüzde 10'u kabuğu, yüzde 60'ı beyazı ve yüzde 30'u da sarısından oluşan, doğanın bize sunduğu mucizevi bir doğal hayvansal protein kaynağıdır. Sarı mısır, arpa ve yeşil otlarla beslenen tavukların yumurtalarının sarısı koyu sarı, hazır yemle beslenenlerin ise daha açık sarıdır. Yumurtaların sarısının renk tonu ne olursa olsun, besleyici değerleri aynıdır. Yumurtanın kabuğu, gizli besleyici hazineyi bizlere sunan kalsiyum karbonattan oluşur. Kabuğun rengi; tavuğun ırkına göre kahverengi veya beyazdır. Bu renk değişimi de yumurtanın besleyici değerini değiştirmez. Yumurta oluştuktan sonra, dik tutup karanlık bir odada ışığa yaklaştırdığınızda, hava boşluğunu görürsünüz. Yumurtanın taze olup olmadığını, bu hava boşluğuna bakarak anlayabilirsiniz. 
http://www.sabah.com.tr/saglik/2014/05/21/yumurta-yiyerek-haftada-en-az-15-kilogram-verin