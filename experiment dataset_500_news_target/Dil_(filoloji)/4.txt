ABD'ye İngilizce öğrenmek için geldiğinizde, sizi şaşırtacak pek çok şeyle karşılaşacaksınız. Örneğin, New York'a vardığınızda, büyük ihtimalle İngilizcenin değişik pek çok aksanla konuşulduğunu duyacaksınız. Pakistanlı taksi şoförü, Latin Amerikalı gümrük memuru ve Haitili güvenlik görevlisi hepsi de öğrendiğiniz İngilizce dilini konuşuyor olacaklar, ama evdeyken dinleme kasetlerinden dinlediğiniz şekilde konuşmuyor olabilirler. İşte bu, ABD'de halkla içiçe İngilizce öğrenme zevkidir.

ABD, dünyada farklılıklara en hoşgörülü yerlerden biridir. Bu hoşgörü, aksanınızı ve ara sıra yaptığınız gramer hatalarını da kapsar.

New York University'e bağlı American Language Institute'un ders yaptığı üç mekandan biri olan Greenwich Village, New York City'deki tarihsel olarak en hoşgörülü yerlerden biridir. Bu, istediğiniz kıyafeti giyip etrafta serbestçe dolaşabileceğiniz ve kimsenin sizi rahatsız etmeyeceği anlamına gelmektedir. Ayrıca, henüz mükemmel olmayan İngilizcenizle rahatlıkla gevezelik de edebilirsiniz, New Yorklular muhtemelen size İngilizce konuştuğunuzdan ötürü iltifat bile edeceklerdir. İngilizcenizi çok kozmopolit bu ülkenin her türden aksanına ev sahipliği yapan muhteşem hoşgörülü bu şehrinde nasıl mükemmel hale getirebilirsiniz? Bunun için American Language Institute'taki öğretim üyelerinden bazı ipuçları vermelerini istedim. İşte size verdikleri tavsiyeler şöyle:

TUTUM

“Başarı, coşkuyu kaybetmeksizin bir başarısızlıktan diğer başarısızlığa gidebilmekten gelir”. Winston Churchill'in bu sözünü genelde ilk dersimde kullanırım. Bir dili öğrenmek, çoğu zaman can sıkıcıdır, çünkü bazen aynı hatayı tekrar ve tekrar yaptığınızı hissedersiniz. Bazen ise aynı hatayı artık yapmayacağınız bir geleceği hayal etmek güç olabilir. Ama bir dili öğrenmeyi mizah anlayışı ve tekrar ve tekrar deneme arzusu ile başarırsınız. Benim vereceğim ipucu, hatalarınıza gülme gücünü bulmak ve azmetmektir.

-Priscilla Karant, Kıdemli Öğretmen

DEVLET RADYO KANALLARI

Ana dili İngilizce olanlarla konuşmaya nerdeyse hazırsınız, ama henüz değil. Ya çok hızlı konuşuyorlarsa, ya da bilmediğiniz kelimeleri kullanıyorlarsa? Yine de odanızdan çıkmadan İngilizce konuşanları anlama kabiliyetinizi geliştirebilirsiniz. İnsanlarla güncel konularla ilgili mülakat ve konuşma yapan bir devlet radyo kanalı seçin.

Burada New York'ta size tavsiye edebileceğimiz çok fazla program var: Leonard Lopate Show, Fresh Air, The Takeaway, This American Life ve Radio Lab hepsi de WNYC 93.9 FM'de bulunabilir. http://www.wnyc.org/shows/ Beğendiğiniz bir veya iki programı seçin ve bu programları İngilizce konuşan en iyi arkadaşlarınızmış gibi düşünün. Bu şekilde ana dili İngilizce olan birisiyle arkadaş olduğunuzda konuşacak çok şeyiniz olacaktır.

-Barbara O'Hara, İngilizce Dil Öğretmeni

OKUMA VE DİNLEME PRATİĞİ

İngilizcenizi daha güçlü becerilerinizin daha zayıf becerilerinizi desteklemesini sağlayarak ilerletin. Hem okuma hem de dinleme becerilerinizi www.librivox.org veya www.americanrhetoric.com siteleri üzerinden aynı anda geliştirmeye çalışın. Bu web siteleri, binlerce kitap ve konuşmanın ses kayıtlarını ücretsiz indirmenizi sağlıyor. “Online text” yazan bağlantıya tıklayın ve çeşitli kitapları ve konuşma metinlerini indirebildiğinizi göreceksiniz. Böylelikle ses kayıtlarını bir yandan dinlerken bir yandan da okuyarak takip edebileceksiniz. Dinleme beceriniz okuma becerinizden daha güçlüyse, bu size duyduklarınızın yazılı şekilde nasıl göründüğünü anlamanıza yardımcı olacaktır. Eğer okumanız daha güçlüyse, okuduğunuz kelimelerin yazılı hallerinin nasıl olduğunu göreceksiniz. Daha güçlü olan beceriniz, daha zayıf olan becerinizi geliştirmenize yardımcı olacaktır ve bunun yanında iyi bir kitap okumuş veya müthiş bir konuşmayı da dinlemiş olacaksınız.

-	Linda Ciano, İngilizce Dil Öğretmeni

YENİ BİR ŞEYE BAŞLAMAK

Bazı açılardan yeni bir dil öğrenmek, kişiliğinizin yeni bir parçasını keşfetmek gibidir. Öğrendiğiniz yeni dilde neden yeni bir hobi edinmeyi veya yeni bir şeyler öğrenmeyi denemeyesiniz? Mesela bir gitar bulun ve bir öğretmenden veya You Tube'daki İngilizce dilinde hazırlanmış bir videodan bir kaç akort öğrenmeye çalışın. New York Times'tan bir kaç yemek tarifi yardımı alarak yeni yemekler yapmaya çalışın. Deneyecek bir sürü yeni şey var ve onları yeni dilinizde öğrenerek İngilizceniz çok daha hızlı derinlik ve incelik kazanacaktır.

-	Philip Herter, İngilizce Dil Öğretmeni

İLGİ ALANLARINIZI TAKİP ETMEK

Güçlü olduğunuz yönlerinizi kullanarak ve ilgi alanlarınızı takip ederek İngilizcenizi ilerletin. Görsel bir insan veya bir sanatçıysanız, müzeye gidin ve İngilizce ses kayıtlı bir rehber isteyin, İngilizce bir sanat dergisi okuyun veya meşhur bir sanatçı veya bir sanat akımı hakkında İngilizce film izleyin. Altyazıyı açmayın ve kendinizi rahat bırakın. Her kelimeyi anlamasanız da olur. İngilizceyi kullanarak sevdiğiniz şeyleri yapmanın keyfini çıkarın.

-	Robyn Vaccara, İngilizce Dil Öğretmeni ve Akademik ve Fakülte İşleri Müdürü

ONLINE BİR DERS ALMAK

Sizi ilgilendiren herhangi bir konuda ücretsiz online bir ders alarak İngilizcenizi geliştirin. Ders İngilizce öğretildiği sürece dersin işletme, biyoloji, ekonomi veya İngiliz edebiyatı olmasının bir önemi yok; sevdiğiniz bir alanı çalışırken kelime hazinenizi genişletecek ve konuşma akıcılığınızı geliştireceksiniz. www.coursera.com , www.openculture.com , www.edx.org , http//oedb.org/open ve http://academicearth.org web sitelerinde çok çeşitli alanlarda dersler ve kurslar bulabilirsiniz.

-	Linda Ciano, İngilizce Dil Öğretmeni

ÇAPRAZ BULMACALAR

İngilizce çapraz bulmaca çözmek, kelime hazinenizi genişletmenin, kelimelerin yazılışlarını öğrenmenin, İngilizce gramer bilginizi kontrol etmenizin ve düşünme becerilerinizi geliştirmenin keyifli bir yoludur. Çapraz bulmaca çözmek, zekayı işlek tutmaya yardımcı olacak belli stratejileri gerektirir.

Bulmacaları gazetelerde, kitaplarda bulabileceğiniz gibi bulmaca indirebileceğiniz veya kendi bulmacanızı yaratabileceğiniz web sitelerinden de bulabilirsiniz. Çapraz bulmacaları her yerde çözebilirsiniz.

-	John Dumicich, İngilizce Dil Öğretmeni

ZEVK İÇİN OKUMAK

Zevk için okuyun. Hikayeyi takip edebildiğiniz sürece her kelimesini anlamanıza gerek yok. Bilmediğiniz kelimelerin anlamını kullanıldıkları bağlama dikkat ederek tahmin etmeye çalışın. Eğer daha önce İngilizce bir kitabın çevirisini okumuşsanız, şimdi onun orijinal dilinde tekrar okumaya çalışın. Olabildiği kadar sık ve çok kitap okuyun. İngilizceden daha çok keyif alacak ve aynı zamanda dil becerilerinizi geliştirmiş olacaksınız.

-	Tara Tarpey, İngilizce Dil Öğretmeni

FİLM İZLEMEK

İngilizce film izleyin. Bir gazete veya dergiden filmin bir değerlendirmesini bulmaya çalışın. Evde İngilizce film izlerken temel hikayenin ne olduğunu anlamak için İngilizce altyazısını açın. Sonra filmi tekrar altyazısız izleyin. Çoğu Amerikan filminin altyazıları online olarak ücretsiz bulunabiliyor. Bunun için www.simplyscripts.com web sitesine bir bakın.

-	Debbie Un, İngilizce Dil Öğretmeni

KONUŞMA PRATİĞİ

Konuşmacıları online dinleyin ve konuşma ritimlerini ve telaffuzlarını taklit etmeye çalışın. Konuşmanızı her gün sadece bir kaç dakikasını kaydedin ve sonra da nasıl konuştuğunuzu dinleyin.

-	Deborah Smith, İngilizce Dil Öğretmeni ve Yoğun İngilizce Program Koordinatörü

DİNLEME, YAZMA, KELİME HAZİNESİ

Her gün olabildiği kadar çok İngilizce ile meşgul olun: İngilizce okuyun ve televizyonda, filmlerde veya sokakta nasıl İngilizce konuşulduğunu dinleyin. www.merriam-webster.com sitesindeki “Word of the Day”e (Günün Sözü) üye olun. Günlük olarak e-postanıza yeni bir kelime tanımı ve nasıl kullanıldığını gösteren birkaç örnekle beraber gelecektir. Bu kelimeleri benimseyene kadar pratik yapın.

Günlüğünüzü İngilizce tutun. Her gün sadece bir paragraf bile olsa bir şeyler yazın. İngilizce konuşulan bir yardım kuruluşuna üye olun veya bir kulübe veya spor merkezine kayıt yaptırın. Bu çabanızdan ötürü kendinizi ödüllendirin.

-	Dr. Christine Trotter, İngilizce Dil Öğretmeni ve Akşam ve Özel Programlar Koordinatörü

BİR KİTAP SEÇMEK VE OKUMAK

Size ilginç gelebilecek İngilizce bir roman, anı kitabı veya kurgusal olmayan bir eser seçin. İlk satırını okuyun. Kütüphaneyi tarayın. Mümkünse bir kitap kulübüne üye olun. Çoğu Amerikalı birlikte kitap okumak ve seçtikleri kitapları tartışmak üzere düzenli olarak bir araya gelir. Bunlara kitap grupları veya kitap kulüpleri denir.

Bir okuma günlüğü tutun. Günlüğünüzü sizi etkileyen, heyecanlandıran veya size geçmişinizdeki bir şeyi veya birini hatırlatan cümlelere dair yorumlarınızı yazmak için kullanın. Sorular sorun, gözlemler yapın ve hikayeyi analiz edin. Okuma günlüğü tutmanın en iyi yolu, sayfanın sol tarafına beğendiğiniz cümleleri kopyalamak ve sağ tarafına da yorumlarınızı yazmaktır. Kendinize okuduğunuz cümle hakkındaki düşüncelerinizi ortaya çıkarmak ve yazmak için gereken zamanı tanıyın.

Okumak çok zor bir iş olmamalı, eğlenceli ve rahat olmalı. Eğer zor buluyorsanız, bir sonrakine daha kolay bir kitap seçin. Vazgeçmeyin. Çünkü okumak dil akıcılığınızı artırır, kelime hazinenizi genişletir ve dille daha sıkı bir bağ kurmanızı sağlar. Keyfini çıkarın!

-	Maxine Steinhaus, İngilizce Dil Öğretmeni ve Özel Aktiviteler Koordinatörü

American Language Institute'taki öğretim üyelerinden İngilizce öğrenmek için ipuçları vermelerini istediğimde, bu çok hoşlarına gitti ve bir sürü şey önerdiler. Burada yalnızca birkaçına yer verebildim, ama hepimiz bunların faydasını göreceğinizi umuyoruz. İngilizceyi öğrenme çabanızda size bol şanslar ve başarılar diliyoruz!
https://www.studyusa.com/tr/article/detail?articleId=1050