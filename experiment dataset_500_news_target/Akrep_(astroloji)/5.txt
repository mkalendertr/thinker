 Zodyak'taki 8. burç olan Akrep, insanın evrendeki evrimsel macerasının sekizinci aşamasını sembolize eder. Akrep burcunun temel gelişim motifi yaşam-ölüm siklusundaki gizemleri çözmek, insan duygularını anlamak ve kontrol etmektir. Bütün Akrepler yaşam ve ölümün gizemlerine merak duymasalar da, muhakkak yaşamlarının bir döneminde gizemlerle ilgilenirler. İnsan doğası, nereden gelip nereye gittiği, doğum-ölüm çemberinin sırları ve canlılığın her türdeki gizemine karşı büyük bir merak duyarlar. Fiziksel ve ruhsal anlamdaki yenilenme, değişim, dönüşüm yetenekleri ve güçleri inanılmaz boyutlardadır. Zamanla bu yeteneklerini diğer insanlara şifa vermek için de kullanabilirler.

  Akrepler içlerinde dönüşüm ve iyileştirme gücünü taşırlar. İnsan bilincinin günlük ve kişisel mücadelelerinin ötesinde yüksek noktalara ulaşması için gereksindiği dönüşüm ve akıl kabiliyetidir akrebin taşıdığı. Koruyucu bir burç olan akrep; akıl ve şifa gücüyle yeni bir süreci başlatma gücünü içinde barındırmaktadır. Burada kast edilen akıl elbette sonsuzluk ve ölümsüzlük kavramlarını kavrayabilecek, şifayla ifade edilen bir akıldır. Ölümün kaçınılmaz olduğu yaşamda kişinin kendini buna bırakması ve bunu aşmak için bir şey yapmaması, insanlığına yakışır bir tutum olmayacağından, akrep ölümü aşmak için bize işaretler getirir.
  Akrep burcu enerjinin tamlık içinde kullanıldığı yegane burçtur. Kozmik bilinç ve deneyimlere direnç göstermeden, seve seve, gönülden girişme yeteneği verir. Bu yaratılışta(özünde) her şeyin eşit olduğu bilgisinden gelmektedir. Maddesel düzlemde yaşama ve dayanma gücünü; duygusal düzlemde tutku, hırs ve hayal gücünü ifade eder. Zihinsel düzlemde zekayı ve gücü; ruhsal düzlemde ise irfan, anlayış ve tamlığı simgeler. Akrebin enerjisi ağır ve yakıcı bir enerjidir. Dönüşüm ve değişim için bu enerjinin taşınması elbette gereklidir.

  Akrebi tanımlamak istersek birbirine hayli zıt özellikleri bir arada saymak zorundayız. Yenilenme- dönüşüm ve değişim gücü olan, metamorfoza yatkın, şifacı kimlikli, derine inen, araştıran, keskin, çekici, güçlü, karmaşık, duygusal, gizemli, ketum, önsezili, medyom karakterli, duyular dışı algılamaları çok güçlü; yıkıcı, zalim, şiddete meyilli, iğneleyici, saplantılı, sabit fikirli, aşırıya kaçan, tutkulu, kıskanç, sahiplenici, küsen, intikamcı, kinci, acımasız, hilekar, güvenilmez, paranoyak, kuşkucu, duygularını bastıran şeklinde hayli karmaşık bir yapı sergilerler. Tüm bu özellikleri aynı kişide görmeniz mümkündür veya bu özelliklerin oranları onların gelişmişliğine göre değişim gösterir. 
  Tamamen gelişmiş bir Akrep, Zodyak’ın en etkileyici burcudur. Tarihleri değiştirmiş insanlar, büyük yol göstericiler Akrep burcundan çıkar. Bu burçta peygamber, dahi ve yol göstericiler, ülke kurtarıcıları da  doğmuştur. Akrep’leri incelerken onları gelişmiş ve gelişmemiş olarak ikiye ayırma zorunluluğu vardır. Çünkü birbirine neredeyse zıt iki karakteri onlar kadar iyi sergileyen başka burç yoktur. Çok zor insanlardır. Olgun Akrep’ler gerçeği bulma yolunda bitmek bilmez isteklerle dolu, kendilerine ve diğer insanlara karşı zorlayıcı ama geliştirici etkilerle dolu kişilerdir.

  Akrep su elementi ve sabit niteliktir. Su elementi olduğu için çok duygusaldır ancak derin duygularını kontrol altına almaya ve gizlemeye çalışır. Sabit nitelik taşıdığı için de inatçıdır ve yaptığından asla vazgeçmez; onun fikrini değiştirmeniz neredeyse imkansızdır. Yine bu aynı özelliğinden dolayı sevdiklerine çok bağlıdır. Kontrol etme arzusu yüzünden kıskanç ve sahiplenici olabilir. Kıskançlık Akrep insanının elinde olmayan bir duygudur. Güçlü, yoğun duygulara sahiptir ve tutkularından dolayı çok büyüleyici olabilir. Akrep burcunu delici bakışlarından hemen tanıyabilirsiniz; bakışları doğrudan insanın içine işler. Yaşama gücü kadar fiziksel gücü de kuvvetlidir. Akrep insanının içinde büyük bir enerji kaynağı olduğunu hissedebilirsiniz.
  Diğer Sabit nitelikteki burçlar gibi Akrep de, kendi inisiyatifinde olmayan değişimlere karşı isteksiz ve dirençlidir. İnisiyatifin hep onda olmasını ister. Ancak kararlı ve iradeli yapısı, hedeflerine ulaşmaktaki en büyük avantajıdır. Yüzeyde kolayca idare edilebilir, kontrol altına alınabilir gibi gözükmesine rağmen, Akrep insanı aslında kuvvetli ve dominant bir karakterdir. Akrep'in başarısının temel anahtarı, her şeyin derinine inebilmesinde ve analitik yaklaşımlarındadır. Akrep'in geleneksel doktirindeki  yöneticisi ateş, enerji ve savaş gezegeni Mars'dır. Bu yüzden de taşıdıkları enerjiyi kontrol etmeleri her zaman kolay olmayabilir.

  Akrep’lerin gizemli bir yapısı vardır ve kendisi hakkında ipucu vermez. Zodyak'ın en ketum burcudur. Oldukça ince düşüncelidir ve aslında çok şüpheci olmasına rağmen bu duygularını da belli etmez. Tam onu tanıdığınızı sandığınız bir anda, henüz hiçbir şey bilmediğinizi anlamanıza neden olacak bir davranışta bulunabilir. Onunla kırk yıl birlikte olsanız bile, sadece onun görmenize izin verdiği yanlarını görebilirsiniz. Her zaman kendisine sakladığı, sizin asla göremeyeceğiniz ve dokunamayacağınız bazı şeyler olacaktır.
  Akrep insanı hakkında emin olacağınız tek şey onun sevdiği şeyleri tam sevdiği, sevmediklerini ise hiç sevmediğidir. Sevgisi de nefreti de aşırıya kaçabilir. Onun için her şey ya siyah, ya da beyazdır. Ortası yoktur. İlkesi, ya hep ya da hiçtir. Akrep insanı iyiyken çok iyi, kötüyken korkunç olabilir. Onu sevebilirsiniz ya da ondan nefret edebilirsiniz, ama ona karşı asla kayıtsız kalamazsınız. Her zaman uç noktalarda dolaşır, hiçbir şeyi yarım bırakmaz tam yaşar. Her an patlamaya hazır bir yanardağ gibidir. Zaman zaman her şeyi yıkıp sıfırdan başlayabilir. Tipik bir Akrep burcunun yaşamında üç bölüm olduğu söylenir. En önemli özelliği kendi içinde ve başkalarında dönüşüm yaratma ve yeniden başlama gücüne sahip olmasıdır.

  Yaşam Akrep için bir deney alanıdır, ama oyun bahçesi değildir. Yaptığı her şeyi çok ciddiye alır. Kesin sınırlarla çizilmiş bir amaçları mutlaka vardır. Yoluna çıkan her şeyle savaşır ve mümkünse yok eder. Başkalarının oyunlarını bozmayı, onların hile ve strtejilerini açığa çıkarmayı çok sever. Ruhunda gizli bir dedektif saklıdır. Hiç kimse onu aldatamaz. Bütün sahtekar ve yalancıları hemen fark eder. İnsanın içini okuyan bakışlarının hedefi olan kişi saklanamayacağını bilmeli ve dürüst davranmalıdır. Akrepler sadece gerçek dürüstlere saygı duyarlar. Akrep’in kartlarını görmek ise çok az kişiye nasip olur. Birisi özel işlerine burnunu sokmaya kalksa çok şiddetli tepki verebilir. Akrep’ler için “sağlıklı” bir egoizm, zararlı değildir. Onlar kendilerini yolundan döndürülmeyen bir yolcu gibi hissedeler ve  “yoldayken” hem kendilerine hem de diğer insanlara karşı duyarsızlıklarının asıl nedeni sabit görev anlayışlarıdır.

  Akrep insanın hayatındaki en önemli güdü, tutkuların ateşidir. Tutku ateşini kullanacağı alan ise onun gelişmişliğiyle bağlantılıdır. Duyguların kontrolünü kaybederse, zehri asıl kendisine zarar verebilir. Akreplerin her zaman aşırılığa kaçmaları olasıdır. Hiçbir burç, hem olumlu hem de olumsuz işlerde böyle anlamlı başarılar elde etme yeteneğine sahip değildir.
  Akrebin tutkulu olmasının kökleri cinselliğindedir. Cinselliğini bir güç olarak kullanan Akrep’lerde vardır. Agresiflik, güç, kendine güven, keskin zeka ve cesaret Akrep’lerin en belirgin özellikleridir. Akrep, kimsenin onun gibi özgürlüğüne düşkün ve zorlu birisini sevmeyeceğinden öyle emindir ki bunun aksi yöndeki bütün iddiaları şüpheyle karşılar. Bunun yanında Akrepler gerçekten sevildiklerini hissederlerse, en tutkulu ve güçlü aşıklar olacaklardır. Kimse kalbini Akrep gibi konuşturamaz. Bu sert kabuğun altında yumuşak bir öz saklıdır? En azından olgun, gelişmiş Akrepler de bu durum geçerlidir. Zayıflık olarak görülmemesi gereken duygusallığının yanında soylu bir karakteri de vardır.

  Akrep olarak, inatçı ve keskin yapısıyla daha zayıf insanlara güç veren bir karakter taşır. Bütün dost ve tanıdıkları duygusal problemlerini onlara anlatırlar. Hatta bazen gerekenden de fazla. Herkes ondan kurtarıcı rolünü oynamasını ister. Oysa o bu role çok zor katlanır. En iyisi siz akrepler bu “hobi” nizden bir meslek yaratın ve psikiyatr veya psikolog olun. Akrep insanlarının, dostlarının problemlerine gösterdikleri anlayışın sebebi kendilerinin de cennet ve cehennemden geçmiş olmalarıdır. Hatalarınızı bilme özelliğiniz size olgunluk ve katlanma gücü verir. 
  Gelişmemiş Akrep türüne dönersek bu kişi son derece bencildir. Böyle bir Akrep, amacına ulaşmak için her şeyi yapar ve bunu yaparken hiç düşünmez. Gaddar ve sadist de olabilir, ona yapılan bir haksızlığı asla unutmaz. İntikam hırsı, düşmanını uçuruma itmek için en karışık entrikaları hazırlama gücü verir. Burada maalesef hileci, katil ruhlu Akrebi açıkça görürüz.
  Akrep sezgilerinde yanılmaz. İçine doğanlar genellikle doğrudur. Sadece gözle görüneni değil, yüzeyin altındaki gerçekleri de hissederek bulmaya çalışır. Kafası çok çalışır, olayları en küçük detaylarına kadar inceler ve sezgisini de işin içine katarak en doğru kararları verir. Onu kandırmak zordur. Günlük hayatta Akrep insanlarıyla kolay kolay birlikte yaşanmaz, özellikle evlilikte. Buna rağmen onlarda güçlü, güvenilir, gerçekçi bir kişilik vardır. Akrepler her konuda başarılı olabilirler. Başka hiç bir burçta bu kadar çeşitli işler yapan insanlar yoktur. Başarılı sporcular, öncü bilim adamları ve dahi sanatçıların çoğu Akrep burcundandır.

AKREP BURCU ÜNLÜLERİ: Bill Gates, Indra Gandi, Demi Moore, Albert Camus, Grace Kelly, Dostoyevski, Monet, Alain Delon, Julia Roberts, Jodie Foster, Carl Sagan, Marie Curie, Pablo Picasso, Leonardo di Caprio, Süleyman Demirel
  http://www.astroset.com/bilgi/astroloji/burclar/akrep.htm