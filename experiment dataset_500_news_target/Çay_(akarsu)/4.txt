Siirt'in Tillo ilçesinde Alkumru Barajı'nda suyun yükselmesi nedeniyle suya kapılan beş kişinin cesedine ulaşıldı.

Alkumru Baraj ve HES'in sahibi Limak gurubu, suyun yükselmesini "olağan prosedür çalışması" olarak açıkladı ve siren ve anonslarla uyarılar yapıldığını belirtti.

Siirt Vali Vekili Mustafa Pala, kaybolan altı kişiden hala bulunamayan bir kiş için arama çalışmalarının sürdüğünü belirtti.

Dün akşam yaşanan olayda Tillo ilçesine beş kilometre uzaklıktaki Alkumru Barajı'ndan bırakılan su nedeniyle Botan Çayı'nda ani su yükselmesi oluştu.

Meydandere köyü mevkinde piknik yapan ve çayda yüzen kişiler suya kapıldı.

İddiaya göre saat 18.00 sıralarında barajın sirenleri ve alarmı çalmaya başladı. Ardından baraj kapağı açıldı ve su verildi.

Limak: Olağan çalışma prosedürü

Baraj ve hidroelektrik santralın işletmecisi Limak Şirketler Grubu olay sonrası açıklama yaptı:

“Bugün (dün) sabah 06.00-10.00 saatleri arasında bir ünite devreye girmiş, TEİAŞ'tan gelen yeni talimata istinaden de iki ünite devreye alınmıştır. Grubumuza ait Alkumru ve Kirazlık hidroelektrik santrallerinin olağan çalışma prosedürü içerisinde üretime geçilmiş olup herhangi bir taşkın, baraj kapağı arızası ya da kapakların açılması söz konusu değildir. Olaydan etkilenen vatandaşlarımızın baraj sahasında girilmesi yasak olan bölgede bulundukları anlaşılmış, prosedürlerimiz gereği siren ve anonslarla da uyarılar yapılmasına rağmen hiç istemediğimiz bu üzücü durum meydana gelmiştir.”

2011 yılında devreye alınan Alkumru Barajı ve Hidroelektrik Santrali, Dicle Nehri'nin kolu olan Botan Çayı üzerinde yer alıyor.

Toplam gövde hacmi 18 milyon m3'tür. 280 MW kapasiteye sahip olan santralin yıllık ortalama üretim kapasitesi 1 milyar kWh'tir. Santral üç üniteden oluşuyor.
http://bianet.org/bianet/toplum/158064-siirt-te-tasan-barajda-bes-kisi-oldu?bia_source=rss