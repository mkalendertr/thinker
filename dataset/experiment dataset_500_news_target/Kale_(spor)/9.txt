Kalede Gelen Gideni Arattı
14.02.2011 10:09 - İstanbul   
 Kalede Gelen Gideni Arattı
Sergilediği performansla bu sezon taraftarında büyük hayal kırıklığı yaratan ve tarihinin en kötü sezonunu geçiren Galatasaray'ın kalesindeki sorun bir türlü çözülemiyor.
CROPY     
Sergilediği performansla bu sezon taraftarında büyük hayal kırıklığı yaratan ve tarihinin en kötü sezonunu geçiren Galatasaray'ın kalesindeki sorun bir türlü çözülemiyor.

Sezonun ilk yarısında sarı-kırmızılı kalede görev alan Ufuk Ceylan ve Aykut Erçetin'in performansları büyük eleştiri alırken, ikinci yarıda kadroya dahil edilen Kolombiyalı file bekçisi Robinson Zapata da yaşanan sıkıntıya çare olamadı.

Galatasaray kalesinde ilk maçına Ziraat Türkiye Kupası'ndaki Gaziantepspor maçında çıkan Zapata, bu müsabakada 3 gol yerken, ardından Spor Toto Süper Lig'deki Eskişehirspor maçında 2, son yapılan Gaziantepspor maçında 1 gole engel olamayarak 3 resmi maçta 6 gol yemiş oldu.

Sarı-kırmızılı kaledeki 3 resmi maçında sahada 270 dakika kalan Zapata'nın gol yeme ortalaması her 54 dakikada 1 gol olarak gerçekleşti. Bu ortalamayla Kolombiyalı eldiven, Ufuk Ceylan ile Aykut Erçetin'in de gerisinde kalarak, ''Gelen gideni arattı'' dedirtti.

-UFUK, EN İYİ İSTATİSTİĞE SAHİP-
Galatasaray'a Manisaspor'dan büyük ümitlerle transfer edilen ve bu sezonun ilk yarısında takımın birinci kalecisi konumuna gelen Ufuk Ceylan, yediği hatalı gollere rağmen kadrodaki en iyi istatistiğe sahip durumda bulunuyor.

Bu sezon Spor Toto Süper Lig'de 16, Ziraat Türkiye Kupası'nda 2 ve UEFA Avrupa Ligi'nde de 1 maça çıkan Ufuk, sahada toplam 1682 dakika kalırken, kalesinde 22 gol gördü.

Oyunda kaldığı her 76,45 dakikada 1 gol yeme ortalaması bulunan Ufuk, kaleyi devrettiği Zapata'ya önemli bir fark atmış oldu.

-AYKUT DA ZAPATA'YA FARK ATTI-
Uzun süredir Galatasaray kadrosunda yer alan ve birinci kaleci olabilme mücadelesi veren Aykut Erçetin, sezonun ikinci yarısında 3. kaleciliğe gerilerken, ilk yarıdaki performansıyla Ufuk Ceylan gibi o da Zapata'ya fark attı.

İlk yarıda sarı-kırmızılı formayla Spor Toto Süper Lig'de 4, UEFA Avrupa Ligi'nde 3 ve Ziraat Türkiye Kupası'nda 2 karşılaşmada kaleyi koruyan Aykut, forma giydiği 9 maçta ağlarında 10 gol gördü.

Sarı-kırmızlı formayla bu sezon 747 dakika sahada kalan Aykut'un yediği gol ortalaması her 74,7 dakikada 1 oldu.
http://www.mackolik.com/Haber/110666/Kalede-Gelen-Gideni-Aratti