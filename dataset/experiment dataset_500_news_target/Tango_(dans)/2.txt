Buenos Aires, Arjantin ve Montevideo, Uruguay kökenli bir dans ve aynı zamanda da müzik türü olan tangonun günümüzde Amerikan, Fin ya da Çin gibi çeşitleri mevcut. Ama orijinal tango dansı, doğduğu toprakların adıyla Arjantin tangosu olarak anılıyor. Bu sebepten dünyada ve Türkiye'de en çok Arjantin tangosu öğretiliyor. Özünde aşk ve melankoli olan tangoda çiftin yapması gereken en önemli şey doğaçlama. Belki de bu sebepten, her izlediğinizde farklı şeyler keşfediyorsunuz. 
Dans türleri arasında seçim yapanların tangoyu tercih etmelerinin en büyük etkenlerinden biri yavaş ve tutkulu bir dans oluşu. Bir de bar ve kulüp gibi mekânlarda değil restoran ya da şık mekânlarda yapılıyor olması. Her yaşta kişinin yapabileceği tangonun hangi aşamalarla öğretildiğini Dancentrum tango eğitmenlerinden Vanessa Gauch Arabacıoğlu anlatıyor: Yeni başlayanlar öncelikle müziğini sevmeli, onunla hareket etmeyi kabullenmeli. Bu yüzden derslere ruhun ve kulağın müzikle arasındaki ilişkiyi ölçerek başlıyoruz. Müzikle birlikte önce tek başına yürüyüşler yapılıp, ritimler öğreniliyor. Ardından partnerle birlikte yan yana, karşılıklı yürüyüşler başlıyor, ki aynı ritimde iki kişi hareket etmeyi öğrenebilsin. Dersler genelde haftada bir buçuk saat yapılıyor. Temel hareketlerin oturması dört ayı buluyor. Çünkü erkeklerin işi bu dansta çok zor. Tüm yönetim onlarda. Hem hangi hareketin yapılacağını karar veriyor, hem kadına bunun doğru mesajını veriyor, hem pistin boşluk durumunu kontrol ediyor, hem de müziğe göre hareket etmeye çalışıyor. Kadınlarsa daha çok estetik hareketleriyle öne çıkıyorlar. 
http://www.hurriyet.com.tr/cumartesi/12416736.asp