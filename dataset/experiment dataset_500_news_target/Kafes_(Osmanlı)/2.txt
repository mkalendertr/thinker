Osmanlı saltanatında kafes geleneği.

MİLLİYETÇİ muhafazakârların padişah ataları arasında, Deli I. İbrahim'in (1610-1648) nedense hiç adı geçmez.

Onların padişah ataları bellidir: Fatih Sultan Mehmet, Yavuz Selim, Kanuni Sultan Süleyman, II. Abdülhamid, VI. Mehmed Vahidettin! Hiçbirinin Avcı IV. Mehmet ile Deli I. İbrahim ile övündüğü duyulmadı.

Deli İbrahim Sultan I.Ahmed'in sağ kalan tek oğlu idi. Mahpeyker (Kösem) Sultan'dan 1615'te dünyaya gelmişti. Padişah olduğunda 25 yaşında bulunuyordu. Sarayda geçirdiği uzun kafes (hapis) hayatı yüzünden sinirleri bozulmuş, akli dengesi de epeyce zayıflamıştı. 

Bir süre sonra (1648), delilikleri yüzünden tekrar kafese kapatıldı ve öldürüldü. Ayasofya'nın eski yağhanesinde, kafes hapsi yüzünden deliren I. Mustafa'nın yanına gömüldü. I. İbrahim tahta çıktığında henüz çocuğu yoktu. Öldüğü zaman arkasında dört oğul bırakmıştı. Bu bakımdan, kendisinden sonra tahta çıkan Osmanoğullarının atasıdır. Bu özelliği çok önemlidir, çünkü arkasında dört oğul bırakmamış olsaydı Osmanlı hanedanı sona ererdi.

BİR ZİNDAN HÜCRESİ

Muhteşem Yüzyıl ile mademki Osmanlı tarihinin sayfaları açıldı, örneğin I. İbrahim'in, I. Mustafa'nın, IV. Mehmed'in dönemi de ele alınmalı. Özellikle de Kafes denilen zindan hücresinin öyküsü. Fransızlar, İngilizler bu türden romanlar yazıp filmler yapıyorlar!

I. Sultan Ahmed ölüm döşeğindeyken hanedanın taht veraseti geleneğini değiştirmiş, şifahi bir vasiyetname ile padişahlığın bundan böyle, babadan oğula değil, deli olmamak koşuluyla, hanedanın yaşça en büyük erkeğine kalacağını söylemiş idi. Bunun nedeni olarak, Sultan Ahmed'in genç yaşında dul bırakacağı sevgili hasekisi Kösem Mahpeyker'e bir gün valide sultanlığı sağlamak arzusu gösterilir. Kösem, üçüncü oğlu IV. Murad'ın anası idi.

İstanbul sarayının Kafes denilen zindan hücresinin ilk konuğu 11 yaşındaki şehzade Mustafa idi. 14 yıl kafeste kalarak 25 yaşında tahta çıktığı zaman erken bunamış bir deliydi.

Kafes geleneği, kafesten çıkarak tahta oturan padişahların neredeyse tamamının delirmesine ve cahil kalmasına yol açmıştır. Deli İbrahim de kafesten geçerek padişah olmuştu.
http://www.hurriyet.com.tr/yazarlar/17756925_p.asp