Eğitim Bir-Sen otelcilik ve turizm meslek liselerinde verilen alkollü içki servisi dersinin zorunlu olmaktan çıkarılması için Milli Eğitim Bakanlığı'na başvurdu.

Eğitim alanında yeni tartışmalara neden olan talebe, turizmciler ve sendikalar tepki gösterdi. Eğitim Bir-Sen Genel Başkan Vekili Ahmet Özer ve Genel Başkan Yardımcısı Ramazan Çakırcı imzasıyla Milli Eğitim Bakanlığı Talim ve Terbiye Kurulu Başkanlığı'na gönderilen yazıda, 11. sınıf ve 12. sınıfta bar ve servis bölümlerinde alkollü içki servisi yapmak dersinin zorunlu olmaktan çıkarılması istendi. Eğitim Bir-Sen Genel Başkan Vekili Özer, taleplerinin nedenini özetle şöyle açıkladı: Alkollü içki servisi dersi, yiyecek ve içecek hizmetleri alanının hem bar hem de servis dalında zorunlu ders olarak okutuluyor. Biz, söz konusu dersin servis dalından kaldırılmasını istiyoruz. 18 yaşından küçüklere sigara satışı bile yasakken eğitim kurumlarında çocukları içki ile tanıştırıyor, hazırladığı karışımları içmeye zorluyoruz. Söz konusu uygulama ne kanunlara ne de yönetmeliklere sığıyor. Dersin isteğe bağlı hale getirilmesini istiyoruz. Türkiye'de, alkollü içki servisi dersi almak istemeyen öğrencilerin çalışacağı yüzlerce alkolsüz otel hizmet veriyor. Turizm ükesi olması sebebiyle alkolü yasaklayamayız, ama bu dersi meslek yüksek okulları kapsamına alabiliriz. İkinci bir alternatif olarak ise alkollü içki servisini öğrenmek isteyen gençlere mezuniyetlerinin ardından halk eğitim merkezlerinde kurs verebiliriz.
http://www.hurriyet.com.tr/icki-dersi-kaldirilsin-tartismasi-27470877