Düzenli Ordunun Kurulması

Mondros Ateşkes Antlaşması'ndan sonra Anadolu'da başlayan işgallere karşı, halk Kuva-yî Millîye birlikleri oluşturmuş mücadelesini bu şekilde yürütüyordu. Bulundukları bölgelerdeki askerî birlikler tarafından da desteklenen Kuva-yî Millîye, sivil ve askerlerin yönetiminde savaşan silahlı güçlerden oluşuyordu. Bu birlikler ilk zamanlar, düşmanın ilerleyişini yavaşlatmak ve iç ayaklanmaları bastırmak gibi önemli görevleri başarıyla yerine getirmişlerdi. Ancak düzenli olmayan ve tek merkezden yönetilmeyen bu kuvvetlerle düşmanı kesin bir yenilgiye uğratmak, Millî Mücadele'yi başarıyla sonuçlandırmak mümkün değildi.

Millî Mücadele'yi kazanabilmek için düzenli bir ordu kurmak, bu orduyu donatmak ve savaş sanatının kurallarına göre yönetmek gerekiyordu. Yunanlıların, Sevr Antlaşması'nı zorla uygulatmak ve Türk milletinin direnişini kırmak için İtilaf Devletleri'nin destekleriyle yeni bir saldırı başlatmaları; Trakya ve Anadolu'da işgal alanlarını genişletmeleri, düzenli bir ordunun kurulmasını zorunlu kılıyordu. Bunun içinde Kuva-yî Millîye birliklerini düzenli ordu birlikleri durumuna getirmek gerekiyordu. Bu arada Batı Cephesi'ndeki Kuva-yî Millîye birlikleri giderek zararlı olmaya da başlamışlardı. Bazen halktan zorla malzeme alıyorlar, ayaklananları yada düşmanla işbirliği yapanları kendi kurallarına göre cezalandırıyorlardı. Kuva-yî Millîye birliklerinin bu şekilde hareket etmesi halkında tepkisini çekmeye başlamıştı. Millî egemenliğin tek temsilcisi olan Büyük Millet Meclisi, böyle bir duruma ilgisiz kalamazdı.

Mustafa Kemal, 12 Temmuz 1920'de Büyük Millet Meclisi'nde bir konuşma yaparak, donanımlı ve düzenli Yunan ordularına karşı, sadece Kuva-yî Millîye birlikleri ile karşı koymanın imkânsızlığını belirtti. Büyük Millet Meclisi'nin gerçek anlamda bir orduya sahip olması gerektiğini ileri sürdü. Bunu gerçekleştirmek için Kuva-yî Millîye birliklerinde bulunan yetenekli askerlerin ordu birliklerinin kadrosuna geçirilmesini, seferberlik ilan edilerek de eli silah tutanların yeni kurulan bu orduya katılmasını istedi.

Batı Cephesi'nde gelişen olaylar TBMM'nin, Kuva-yî Millîye'nin düzenli ordu birliklerine dönüştürülmesi kararını çabuklaştırdı. Batı Cephesi Komutanı Ali Fuat Paşa, Gediz'deki Yunan birliklerine karşı 24 Ekim 1920'de yaptığı taarruzda başarılı olamamıştı. Gediz'deki başarısızlık üzerine Ali Fuat Paşa, Batı Cephesi Komutanlığından alındı ve yerine Albay İsmet (İnönü) Bey getirildi.

10 Kasım 1920'de Bilecik'e giden İsmet Bey, ilk olarak Kuva-yî Millîye birliklerini düzenli ordu birliklerine dönüştürmeye başladı. Millî Mücadele'nin ilk günlerinde önemli hizmetleri görülen Çerkez Ethem kuvvetleri de Batı Cephesi içinde yer alıyordu. Ancak, Çerkez Ethem ve kardeşlerinin Batı Cephesi Komutanını tanımak istememeleri, düzenli ordu birliklerine katılmayı kabul etmemeleri ve milli birlik beraberliği tehlikeye düşürecek hareketlerde bulunmaları üzerine Bakanlar Kurulu, Kuva-yı Seyyare denilen bu birliklerin dağıtılmasına karar verdi. Çerkez Ethem kuvvetlerinin dağıtılmasıyla düzenli bir ordu oluşturulmuş oldu. Sıra bu ordunun asker, subay, silah ve malzeme eksiklerinin tamamlanmasına gelmişti. Ordunun asker ihtiyacının karşılanması için seferberlik ilan edilerek yeniden askere alma işlemlerine başlandı.

Ordunun silah ve malzeme ihtiyacı ise İtilaf Devletleri'nin denetiminde bulunan depolardan elde edilenler ve Sovyetler'in yaptığı silah yardımı ile giderilmeye çalışıldı. Anadolu'da, Türk ustalarının çalışmaları ve gayretleri sonucu kurulan basit imalathanelerde de eldeki imkânlara göre birtakım silah ve malzemeler yapıldı.
http://www.ataturkdevrimleri.com/yazi-1321-duzenli-ordunun-kurulmasi.html