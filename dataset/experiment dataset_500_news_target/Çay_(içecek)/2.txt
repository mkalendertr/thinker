Yeşil çay mı siyah çay mı?


Çay, keyifli bir içecek olmasının yanında sağlık yararları nedeniyle de ilgi çeken bir içecek.

Ünlü bir yazara göre, sizi rahatlatıp keyiflendiren, lezzetli, ucuz ve kalorisiz süper bir besin arıyorsanız ve ayrıca o besinin tansiyonunuzu düşürmesini, damarlarınızı korumasını, kalp sağlığınızı destekleyip güneşin cildinize verdiği hasarı onarmasını, hatta sizi kanser, osteoporoz, felç ve kalp krizi risklerinden korumasını, katarakt ve diş çürümesi risklerinizi azaltıp alerji eğiliminizi dizginlemesini istiyorsanız, çay içmelisiniz. (*)
Biz çaysever bir milletiz. İyi ki de öyleyiz. Çayı güzel demler, çay keyfini pek severiz. Yakın zamana kadar yalnızca siyah çayı bilirdik. Son yıllarda yeşil çay da gündemimize girdi.
Yeşil çayın siyah çaydan çok daha sağlıklı olduğu düşüncesiyle siyah çayı terk edenlerimiz bile oldu! Ama genelde millet olarak yeşil çayın tadını pek sevemedik. Haksız da sayılmayız! Yeşil çay içenlerin çoğu onu sağlığıma iyi gelsin diye şifa niyetine içiyor.
Peki, bu bilgi ne kadar doğru? Yeşil çay ile siyah çay arasında zannedildiği kadar önemli bir sağlık farkı var mı? 
ARADA CİDDİ BİR FARK YOK
Yakın zamana kadar ben de yeşil çayın siyah çaya sağlık bakımından ciddi ölçüde fark attığını düşünüyordum. Bazı uzmanlar bu düşüncenin doğru olmadığını, sağlık yararı bakımından iki çay arasında ciddi bir fark bulunmadığını söylüyor.
Onlara göre, çayın içinde yüzlerce doğal kimyasal var. Üzerinde en çok durulanlar polifenol yapısında olanlar. Bunlara kısaca flavonoid deniyor.
Çaydaki en güçlü polifenol, kateşin olarak da bilinen epigallokateşingallat (EGCG) isimli madde. Bu maddenin çok güçlü bir antioksidan olduğu biliniyor.
Bir çalışma, EGCG'nin C vitamininden 20 kat daha güçlü bir antioksidan olduğunu ortaya çıkardı. 
SİYAH ÇAY DAHA LEZZETLİ!
Bir fincan demlenmiş siyah çayda yaklaşık 268 mg ve bir fincan yeşil çayda yaklaşık 316 mg flavonoid var. Yani içindeki doğal mucizeyi dikkate aldığımızda ikisi arasında çok ciddi bir fark olduğunu söylemek güç. Çayın yeşili de, siyahı da faydalı.
Eğer siyah çayın özellikle de değişik lezzetlerle güçlendirilmiş olanların ve semaver çayının tadı içim ve keyfi dikkate alındığında ben kendi payıma -o pek de hoş olmayan tadını da dikkate alarak- yeşil çay konusundaki ısrarımdan vazgeçtim.
Bazen bir-iki bardak yeşil çay da içiyorum ama genelde tercihimi siyah çaydan yana kullanıyorum.
http://www.hurriyet.com.tr/magazin/yazarlar/17365536.asp