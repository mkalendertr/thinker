Çocukluklarda Yüksek Ateş Hastalık Değil, Hastalık Belirtisi
Çocuk Sağlığı ve Hastalıkları
Memorial Etiler Tıp Merkezi
“Gece olmuş saat 01:00, bu dünyadaki en değerli varlığınız maalesef hasta ve çok keyifsiz. Zaten gündüz de biraz huzursuzdu. Onu sevmek için yanağına dokununca fark ettiniz ki; cildi çok sıcak! Ölçüm yaptınız ve ateşinin 40 derece olduğunu gördünüz. Böyle bir durumda ne yapmalıyız?

Etiler Memorial Polikliniği Çocuk Sağlığı ve Hastalıkları Bölümü Uzmanları, anne babaları kimi zaman çok endişelendiren “Yüksek ateş” ve tedavi şekilleri hakkında bilgi verdi.

“Ateş” tarih içinde belki de yazılarda en çok bahsi geçen tıbbi bulgudur. Belirti demediğime dikkat etmişsinizdir. Bunu demedim çünkü aslında ateş muayenede saptanan bir bulgudur ve halk arasında en iyi tanınanıdır.

“Ateş” nedir?

Ateş beynin hipotalamus bölgesinin kontrolü altında olan savunma sisteminin doğal bir tepkisidir. Bu bölge hastalık nedeniyle vücutta salgılanan PGE2 maddesinden etkilenip, vücuda “Isı derecesini artır” emrini verir. Kısacası, “Ateş” vücut ısısının normal seviyenin üzerine çıkması durumudur.

Normal vücut ısısı 36.8 + 0.7 derecedir. Sınıflama olarak ise:

38-39 derece hafif
39-40 derece orta
40-42 derece yüksek ateştir.
Yüksek ateşi hafife almayın

Tıbbi tarih içinde “Ateş” bir hastalık olarak algılanmıştır. Ancak 1800'lerin sonlarına doğru ateşin bir hastalık değil hastalık bulgusu olduğu ortaya konmuştur. Kanda bulunan bakteri, virüs ya da toksin gibi dış kaynaklar, vücudumuzda termostat görevi gören hipotalamusun vücut ısısını artırmasına neden olur.

Ateş ortaya çıkınca hastalık süreci kısalır!

Ateşin aslında birçok faydası vardır. Vücut ısısının arttığı ortamda bazı mikropların bölünerek sayıca artması engellenmektedir. Bununla birlikte savunma hücrelerinin bölünerek sayıca artması hızlanmaktadır. Bazı araştırmalara göre vücut ısısının artması enfeksiyon ile savaşmada yardımcı olur ve hastalık sürecini kısaltabilir. Ama her zaman değil!

Aileler dikkat! Ateşe bilinçsiz müdahale olumsuz sonuçlara yol açabilir

Suçiçeği veya nezle gibi enfeksiyonlarda ateş düşürücü ilaçlar kullanıldığında hastalık sürecinin ortalama 3-5 gün kadar uzayabildiği de gösterilmiştir. Dolayısıyla mümkünse ateşe müdahale edilmemelidir. Genel bir yaklaşım olarak ateşin derecesine göre değil, çocuğunuzun keyif ve genel durumuna göre ateş düşürücü kullanabilirsiniz. Bazı çocuklar 38 derece ateşte kendini son derece kötü hissederken bazıları ise 40 derece ateşle takla atıp oynayabilirler. Ateş düşürücü kullanırken daha çok, çocuğun o günlerdeki yaşam kalitesini göz önünde bulundurmak gerekir.

“İyi hoş da, benim bebeğim ya ateşten dolayı havale geçirirse?”

Ateşten kaynaklanan havale, 6 aylık ila 6 yaş arasındaki çocuklarda söz konusu olabilir. Ateş sebebiyle havale geçirme oranı oldukça düşüktür. Olduğu taktirde de çoğu zaman, çocuğun merkezi sinir sistemine uzun dönemde herhangi bir zarar vermemektedir. Ateşten dolayı havale geçiren çocukların özgeçmişlerinde, birçok zaman aile fertlerinin çocukluğunda da böyle bir soy geçmişi vardır. Bunun haricinde eğer çocuğun daha önce ateşten dolayı havale geçirdiyse, tekrar geçirme olasılığı artmaktadır. Bu iki grupta bulunan çocukları olan aileler, o zaman ilgili yaş gruplarında ateş çıkınca kontrolünü daha iyi yapmalısınız.

Aileler, kış mevsiminde bulaşıcı hastalıkların artmasıyla ateşin eşlik ettiği durumlar ile daha sık karşılaşacaklardır. Bu yüzden ateşin nasıl oluştuğu, ne şekilde ölçülüp nasıl değerlendirildiğini ve nasıl tedavi edildiğini bilmeleri önemlidir. Ebeveynler o anda ne kadar sıkıntı hissedip üzülseler de telaşlanmadan gerekli önlemleri almalı ve Tablo'da verilen bilgileri uygulamaya çalışmalıdırlar.


http://www.memorial.com.tr/saglik-rehberleri/cocukluklarda-yuksek-ates-hastalik-degil-hastalik-belirtisi/