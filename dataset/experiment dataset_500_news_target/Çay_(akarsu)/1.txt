İSTANBUL'a su sağlayan Melen Çayı'nda kuraklığa bağlı olarak su seviyesinde düşme yaşanmaya başladı. Geçen yıllarda şubat ayı ile kıyaslandığında çaydaki su seviyesinde yaklaşık 80 santimlik düşüş olduğu belirtildi.

Sakarya'nın Kocaali İlçesi'ne bağlı Ortaköy Beldesi'nde bulunan regülatör ile Melen Çayı'ndan İstanbul'a geçen yıl 159 milyon 170 bin metreküp su sağlandı. Bu yıl ise Melen Çayı'nın yüzde 80'inin bulunduğu Düzce'de kuraklık etkilerini göstermeye başladı. Melen Çayı'nda ve besleyen derelerde su seviyesi düştü. Geçen yıl şubat ayı ile kıyaslandığında çaydaki su seviyesinde yaklaşık 80 santimlik düşüş olduğu belirlendi. Düzce'nin Cumayeri İlçesi Dokuzdeğirmen Köyü'ndeki köprünün ayaklarında ve çay yatağında su seviyesindeki düşüşün izleri belli oluyor. Geçen yıllarda mayıs ayına kadar karların bulunduğu Kardüz Yaylası'nda ise çok az kar bulunması kuraklığın boyutunu da gösteriyor.

SU SEVİYESİNDEKİ DÜŞÜŞ ÇAY YATAĞINDA BELLİ OLUYOR
Melen Çayı'nın Dokuzdeğirmen Köyü'nde bulunan rafting tesisleri ve restoranlar konuklarını ve sporcuları ağırlamaya devam ederken, su seviyenin düşmesine rağmen çay tüm güzelliği ile akmaya devam ediyor. Düzce Rafting İl Temsilcisi ve veteriner hekim Şerif Ali Karanfil, Melen Çayı'nın her aydaki debisini bildiklerini belirterek, Karların olması gereken ya da eridiği zaman, yağışların olması gereken ve nehre su olarak dönmesi gereken bir zamandayız. Şu an seviyenin yaklaşık 70-80 santim daha yukarıda olması gerekiyor. Ancak bu sene kar yağışı ve yağmur yağışı olmadı, eriyecek karımız da kalmadı. Düzce Ovası'nın etrafını çevreleyen dağlara baktığımızda kar da görmüyoruz. Isı şu an 20 derece civarlarında ve eriyecek karımız da yok. Belki bir hafta, on gün sonra çok daha fazla düşecek. Bu artık suyun sıkıntısını bize işaret buyuran bir hali dedi.
http://www.hurriyet.com.tr/gundem/25860021.asp