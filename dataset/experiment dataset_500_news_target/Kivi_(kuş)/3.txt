Beyaz kivi kuşu sağlığına kavuştu

Dünyadaki bilinen tek beyaz kivi kuşu Manukura, kursağındaki taşların alındığı operasyondan sağ salim çıkmayı başardı.

Yeni Zelanda Doğal Yaşam Merkezi uzmanları yaklaşık bir hafta önce, henüz 6 aylık Manukura'nın yemek yiyemediğini fark etti. Manukura'nın röntgenlerini çeken uzmanlar, kuşun kursağında iki büyük taş olduğunu gördü.

İki ayrı operasyon yapan Wellington Hastanesi veterinerleri, taşları önce lazerle parçaladı ve daha sonra temizledi. Manukura'nın ameliyat sırasında kalp atışlarının birden yavaşlamasının herkesi korkuttuğu, ancak küçük kuşun operasyonu atlattığı ve iyileşmekte olduğu belirtildi.

Yaşadığı merkezde bu yıl dünyaya gelen diğer 13 yavrudan birisi olan ve albino olmayan Manukura, çok nadir rastlanan rengiyle dünyadaki tek beyaz kivi olarak biliniyor.

Diğer kuşlar gibi kiviler de sindirime yardımcı olması için taş yutuyor, ancak Manukura'nın sindirebildiğinden büyük taşları yuttuğu belirtiliyor.

Uzun kavisli gagalı, kahverengi ya da gri renkli kiviler, Yeni Zelanda'ya özgü uçamayan bir kuş türü. Adını çıkardığı sesten alan kivi yavruları, ancak üç dört yıl sonra erginleşmiş sayılıyor.
http://www.zaman.com.tr/dunya_beyaz-kivi-kusu-sagligina-kavustu_1197249.html