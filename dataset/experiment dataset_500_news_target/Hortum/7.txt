Polis Koleji'nde onlardan değilim diye hortumla dövüldüm
FETÖ'nün içyüzünü anlattığı için ölümle tehdit edilen yazar Zübeyir Kındıra, SÖZCÜ'ye konuştu

Hande ZEYREK
06:3919 Ağustos 2016
Gündem
Polis Koleji'nde onlardan değilim diye hortumla dövüldüm
FETÖ'cüler yüzünden Polis Akademisi'nden ayrılmak zorunda kalan Kındıra, “Atatürkçü olan öğrencilere işkence yapıyorlardı. Diğerlerini koruyorlardı” dedi ve uyardı: O kadroların tamamen temizlenmesi şart. Yapılmazsa daha büyük belalar yaşayabiliriz.
FETÖ yapılanmasını ilk kez belgeler toplayıp kitaplaştırarak gündeme getiren isimdi gazeteci yazar Zübeyir Kındıra. FETÖ ile ilk Ankara Polis Koleji'nde okurken tanıştı. Işık Evleri'ne gitmediği için işkence gördü. ‘Fethullah'ın Copları' adlı kitabını yazdığında yıl 1999 idi. Kındıra kitapta FETÖ'nün devlete nasıl sızdığını anlattı. Bu kitaptan sonra hayatı değişti. Ölüm tehditleri aldı. Cemaatle uzlaşması konusunda bizzat MİT'in içinden uyarıldı. Arabası kundaklandı. İşsiz kaldı. Söyledikleri ve yazdıkları 15 Temmuz'daki o kanlı geceyle doğrulanan  Kındıra “Yürütmenin başı Başkomutan Tayyip Erdoğan, altındaki Fethullahçıları temizlemeden mücadeleden başarılı çıkamaz” diyor. İşe Kındıra'nın anlattıkları:
ABİLER KANDIRIYORDU
– FETÖ ile Polis Koleji'nde mi tanıştınız?
1979 yılında Polis Koleji hazırlık sınıfına başladım. Burada bazı abiler tarafından Ankara'yı gezdirmek bahanesiyle kandırılıp bir eve götürüldüm. Işık Evleri olduğunu içeri girdikten sonra anladım. Burada dini bir kitap okundu ve Fethullah Gülen'in kaseti izletildi. Toplu namaz kılındı. Ben okula döner dönmez bu olayı sınıf komiserine anlatıp şikayetçi oldum. Bir daha da ne o evlere gittim ne de o kişilerle beraber oldum.
– O dönem Polis Koleji'nde FETÖ yapılanması ne boyuttaydı?
Bir kaç cemaat at koşturuyordu okulda. Tabii 12 Eylül öncesindeki yıl. Dini gruplar da vardı. Ama bugüne kadar ayakta kalabilen tek FETÖ oldu. Çok iyi organizasyon kurduğu o tarihten de belli.
FALAKAYA YATIRIRLARDI
– FETÖ'cü olmayanlara baskı var mıydı?
Okuldaki sınıf komiseri, sınıf amiri gibi rütbelilerin hepsi FETÖ'cülerden atanmıştı. Şu an hemen hepsi tutuklandı. Kolej içinde FETÖ etkindi. 1980'den hemen sonraki yıllarda Emniyet'in üst kademelerine yerleştiler. Bu dönemde Atatürkçü dediğimiz ya da MHP kökenli öğrencilere baskı ve işkence yapılıyordu. Dayak zaten sıradan bir olaydı. Örneğin ben hortumla dayak yediğimi hatırlıyorum. Fethullahçı olduğunu şu anki listelerden gördüğüm bir sınıf komiseri, kazma sapı ile öğrencileri döverdi. Falakaya yatırıp ayakları şiştiği için karda yürüttüğü arkadaşlarımız vardı. Gözlerine kolonya sıkarak uyandırmalar, palaskayla dövme, iğne sokarak uyandırma, bütün gün uyutmama gibi işkencelere maruz kalındı. Bunlar Işık Evleri'ne gitmeyen çocuklara yapılıyordu. Diğerlerine dokunulmuyordu. Koruyup kollanıyordu.
FETÖ'YU YAZDI İŞSİZ KALDI… Zübeyir Kındıra, “Fetullah'ın Copları” kitabını 1999 yılında çıkardı, işsiz kaldı. Yıllar sonra haklılığı ortaya çıkan Kındıra, şimdi köpeğiyle birlikte teknede yaşamını sürdürüyor.
FETÖ'YU YAZDI İŞSİZ KALDI…
Zübeyir Kındıra, “Fetullah'ın Copları” kitabını 1999 yılında çıkardı, işsiz kaldı. Yıllar sonra haklılığı ortaya çıkan Kındıra, şimdi köpeğiyle birlikte teknede yaşamını sürdürüyor.
ÖRGÜTLE İLGİLİ BELGELERE ULAŞTIM
– FETÖ üzerine kitap yazmaya götüren süreç polis okulunda yaşadıklarınız mıydı?
Polis Koleji'ni bitirdim. Polis Akademisi'nin üçüncü sınıfında atıldım. Hayalim olan gazetecilik okuyup, çalışmaya başladım. Bir süre sonra bu örgütle ilgili yapılanmaya ilişkin bir takım belgelere ulaştım. Polis Koleji'nde yaşadıklarımı da birleştirince hepsi üst üste geldi. Kitabımın ortaya çıkması kaçınılmazdı.
– Polis Koleji'nde Işık Evleri'ne gidenlerden yüksek yerlere gelenler oldu mu?
Benim sınıf komiserim Ali Osman Kahya geçen gün tutuklandı. Sınıf komiserlerinden Ramazan Akyürek tutuklu. Dünya kadar isim sayabilirim. Bunların birçoğu içinde benim sınıf arkadaşım olanlar da var.
http://www.sozcu.com.tr/2016/gundem/polis-kolejinde-onlardan-degilim-diye-hortumla-dovuldum-1357169/