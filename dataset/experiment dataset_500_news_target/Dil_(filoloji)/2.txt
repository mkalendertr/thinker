YÖK, Yükseköğretim Kurumları İnternet Destekli Dil Eğitim Portalı (YÖKDİL) projesiyle Türkiye'deki 4 milyondan fazla üniversite öğrencisine uzaktan eğitim yoluyla yabancı dil eğitiminde fırsat eşitliği sağlıyor. Kasım ayından itibaren İngilizce ile eğitime başlayan YÖKDİL'e bugüne kadar yaklaşık 20 bin öğrenci kayıt oldu. Yabancı dil öğrenmeyi veya geliştirmeyi hedefleyen ön lisans, lisans, yüksek lisans, doktora ve açık öğretim fakültesi öğrenciler, http://dil.yok.gov.tr internet sitesi üzerinden kayıt olarak şifreleriyle anında sisteme dahil oluyorlar. Öğrenciler, dil seviye tespit sınavını çözdükten sonra kendilerine uygun seviyedeki web tabanlı dil eğitim yazılımı içerisinde yer alan dinleme, okuma, yazma, konuşma, telaffuz gibi etkinlikler üzerinden yabancı dillerini geliştirebiliyor. YÖKDİL sisteminde tüm öğrenciler ve üniversitelerin tanımladığı eğitmenler yer alıyor. Üniversiteler kendi sanal sınıf gruplarını ve toplantılarını oluşturarak eğitim programlarını belirliyor. Öğrenciler, 7 gün 24 saat mekandan bağımsız olarak her yerden erişebilecek sanal sınıflarda, yabancı dil eğitiminden sorumlu öğretim üyelerinden ders alabiliyor. Öğrenciler oluşturulacak sanal sınıflardan bağımsız olarak istedikleri her an web-tabanlı dil içeriklerine de erişim sağlayarak yabancı dil çalışabiliyor. Öğretim elemanları gruplarına dahil öğrencilerin sistemde ne kadar kaldığını, hangi aktivitenin ne kadarını tamamladığını, testlerden kaç puan aldıklarını raporlayıp değerlendirebiliyor. Öğrenciler sistem üzerinde kendilerine atanmış öğretim elemanlarıyla elektronik posta vasıtasıyla haberleşebiliyor, yabancı dil konuşma yeteneklerini geliştirmek için seslerini kaydederek geri bildirim almak üzere öğretim elemanlarına iletebiliyor.
http://www.hurriyet.com.tr/egitim/22981552.asp