MANİSA Büyükşehir Belediyesi Kent Konseyi Kadın Meclisi, Dünya Kadınlar Günü'ne özel Saltanattan Cumhuriyet'e Türk Kadını isimli defile düzenledi. Türk kadının birbirinden güzel elbiselerinin tanıtıldığı defilede, kentin 550 yıllık tarihini yansıtan Manisa bezinden yapılmış kıyafetler de görücüye çıktı.

Büyükşehir Belediyesi Kent Konseyi Kadın Meclisi, Dünya Kadınlar Günü'nde Türk kadının Saltanat dönemindeki giyim tarzı ve Cumhuriyet dönemindeki modern elbiselerini yansıtan bir defile düzenledi. Kültür Merkezi Lale Salonu'ndaki defileye; Büyükşehir Belediyesi Kültür ve Sosyal İşler Dairesi Başkanı Nursel Ustamehmetoğlu, Kent Konseyi Kadın Meclisi Başkanı Şükran Kaya, Büyükşehir Belediyesi Kent Konseyi Şube Müdürü Sevil Şekercioğlu, sivil toplum kuruluşu temsilcileri ve çok sayıda Manisalı kadın izledi.

Müzik eşliğinde görsel şölen oluşturan defilede önce saltanat dönemi kıyafetleri ardından Osmanlı kadınının Cumhuriyet devrimiyle birlikte değişen giyim tarzı yansıtıldı. Defilede modern Türk kadınını bugün kullandığı kıyafetlerde tanıtılırken, Kent Konseyi Kadın Meclisi Başkanı Şükran Kaya, Türk kadınının kullandığı kıyafetlerle her döneme damga vurduğunu ifade etti. Defilede Saltanat ve Cumhuriyet dönemini anlatan 35 parça kıyafetin yanı sıra 550 yıllık tarihi Manisa Bezi'nden yapılan 12 parçalık kıyafet de görücüye çıktı. Defilenin sonunda tüm mankenler 10. Yıl Marşı ve Türk bayraklarıyla sahneye çıktı. Kent Konseyi Kadın Meclisi Başkanı Şükran Kaya, Kent Konseyi Şube Müdürü Sevil Şekercioğlu ile birlikte defilede sahne alan mankenleri ve Genel Sanat Yönetmeni Tolga Önal'ı kutlayarak çiçek verdi.
http://www.hurriyet.com.tr/ege/28403912.asp