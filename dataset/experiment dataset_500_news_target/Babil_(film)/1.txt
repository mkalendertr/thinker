Babil'in öpüşme sahnesine makinist sansürü

İstanbul'da Kartal Belediyesi'nin kültür etkinlikleri çerçevesinde Babil adlı film gösterilirken seyircilerin rahatsız olduğunu düşünen makinist, erotik sahneleri eliyle kapattı; 300 seyirciden 230'u salonu terk etti!


AKP'li Kartal Belediyesi tarafından kültür etkinliği çerçevesinde ücretsiz olarak gösterilen Babil adlı filmin ilk gösteriminde makinist sansür yaptı! Filmin ilk sahnelerindeki erotik görüntüler nedeniyle bazı izleyicilerin salonu terk etmesi üzerine makinist sonraki erotik sahneleri eliyle kapatarak sansürledi. Bu durumu protesto eden bir grup izleyicinin de salondan ayrılması üzerine filmi izlemek için 300 kişinin geldiği salonda 70 kişi kaldı. 
Kartal Belediyesi'nce, Aylık Kültür Sanat Etkinliği adı altında gerçekleştirilen ve bir ay sürecek olan etkinlikler çerçevesinde Babil filminin ücretsiz gösterimi de vardı. Filmin, Hasan Âli Yücel Kültür Merkezi'ndeki gösterimine Kartal halkı, 10 yaşından küçük çocukların getirilmemesi isteğiyle davet edildi. 13 Aralık Çarşamba akşamı gerçekleştirilen ilk gösterime aralarında çocukların da bulunduğu yaklaşık 300 kişi katıldı. Filmin başlamasından kısa bir süre sonra, küçük bir çocuğun mastürbasyon yaptığı ve duvardaki delikten, elbiselerini çıkaran kız kardeşini izlediği sahneler üzerine bazı izleyiciler salonu terk etti. 

Eliyle kapattı!
Yaşanan bu olayın ardından filmin diğer bölümlerinde yer alan buna benzer görüntülere ilginç bir sansür uygulandı. Makinist, filmin diğer sevişme ve öpüşme sahnelerini eliyle kapatarak sansür uyguladı. Sansür nedeniyle film arasından sonra seyircilerden çoğu salona dönmedi. Makinistin sansür uygulamasının ikinci perdede de devam etmesi üzerine bazı izleyiciler, durumu bu kez Öpüşme sahnesinde bile sansür uygulanır mı? diyerek protesto etti. Bu tepkiler, diğer izleyicilerin alkışlarıyla desteklendi. Sadece 70 kişi filmi sonuna kadar izleyebildi. 
Kartal Belediyesi, bu ay içinde üç gösterimi daha olan filmin kaldırılmaması yönünde karar aldı. 

'Özrü kabahatinden büyük'

AKP'li Kartal Belediye Başkanı Arif Dağlar, filmi izlemediğini ve yaşanan gelişmelerden haberdar olmadığını belirterek, Bu bir sanat, herkes kendine göre değerlendirebilir. Toplumsal faydayı dikkate alan, sanat değeri olan çalışmaları önemsiyoruz. Ama, kişiler farklı tepkiler gösterebilir. O zaten bizim toplumsal mozaiğimizin bir özelliği dedi. Makinistin sansür yöntemini Özrü kabahatten büyük gibi bir davranış olarak yorumlayan Başkan Dağlar, bu işten sorumlu olan kişilerle görüşerek bilgi alacaklarını kaydetti.
http://www.milliyet.com.tr/2006/12/16/magazin/amag.html