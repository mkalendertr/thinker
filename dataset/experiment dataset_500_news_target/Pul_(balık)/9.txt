Kolay balık temizleme tüyoları Daha ekonomik olduğu için balıkları evde temizlemeyi tercih edenler için bu işlemi kolaylaştıran birkaç küçük tüyo... 26 Ocak 2017 Perşembe 12:01 6 Balık yapmanın en zor aşaması bilindiği gibi temizleme aşamasıdır. Her balık türü için temizleme yöntemi de farklıdır. Hamsi gibi küçük balıkların temizliği kolay gibi gözükse de uzun süre uğraştırır. Hamsi ve palamut gibi küçük balıkların yanı sıra pulları olan büyük balıkların temizlenmesi daha zordur. Balık yemeyi seven ancak temizleme işinden dolayı genelde dışarıda yemeyi tercih edenler, balık temizlemenin püf noktaları ve daha ekonomik yönleri ile evde çok rahat bir şekilde balık pişirebilir. İkinci bir alternatif balıkçıların temizlemesi olsa da küçük balıkları temizleyen balıkçı bulmak oldukça zordur. Bunun yerine evde bıçağa bile gerek kalmadan elle temizlemek çok daha kolay olacaktır. Balık temizlemenin pratik yolları Sık sık tüketilmesi önerilen balığı pratik bir şekilde temizlemeyi bilmek, balık temizleme işinin oldukça kolay ve zahmetsiz olmasını sağlayacaktır. Öncelikle her balığın kendine özgü temizleme yönteminin olduğu bilinmelidir. Balığın sadece karnının temizlenmesi çoğu zaman yeterli gelse de yerken daha kolay olması açısından kılçık ve başlarının da temizlenmesi gerekir. Bunun için balık temizlerken ilk olarak başın koparılması gerekir. Bu işlem küçük balıklar için geçerlidir. Büyük balıklarda temizleme işlemi genellikle pullarından arındırma işiyle başlamaktadır. Oda ısısında uzun süre bulunan balık yumuşayacağı için temizlerken dağılmalar olacaktır. Bu nedenle dışarıdan aldıktan sonra bekletmeden hemen buzdolabına koyulmalı ve soğuk olarak temizlenmelidir. Balık temizlerken dikkat edilmesi gerekenler Balıkları alıp eve getirdikten sonra ne kadar kısa sürede temizlenirse o kadar kolay olacaktır. Balıklar tazeyken tutması ve temizlemesi daha kolay olacağından dolayı mutlaka bekletmeden temizlemeye başlanmalıdır. Ayrıca soğuk olan balıklar diriliklerini yitirmeyeceği için 1 saat önce buzlukta bekletmek de balıkların daha hızlı ve kolay bir şekilde temizlenmesini sağlar. Büyük balık temizlerken bıçak gibi kesici aletlere ihtiyaç olsa da küçük balıkları sade elle temizlemek mümkündür. Küçük balık temizlemenin püf noktaları En çok sevilen balıklardan biri olan hamsiyi temizlerken ilk önce kafasını elle koparmak ve karnından itibaren açarak iç organlarını temizlemek pratik hamsi temizliği için yeterlidir. Yerken daha kolay olması ve kılçıkların ağza gelmesini istemiyorsanız iç organlarını çıkardıktan sonra kılçığı tutarak aşağı doğru kılçık temizliğini de yapabilirsiniz. Küçük ve kaygan olan balıkları temizlerken tutmakta güçlük çekiyorsanız ellerinizi bir miktar unlayarak temizleme işlemine devam edebilirsiniz. Pullu balıkları temizlemenin püf noktaları Pullu balıkları temizlerken etrafa sıçrama olasılığının önüne geçmek için genellikle bu balıklar balıkçıdan temizletilip alınıyor. Ancak pullu balıkları evde temizlemek de sanıldığı kadar zor değildir. Pulları balık yüzeyinden temizlemek için ihtiyacınız olan ilk şey keskin bir bıçaktır. Etrafı kirletmeyecek şekilde balık temizlemek için ise 2. ihtiyacınız su dolu derin bir kaptır. Balığı suyun içinde temizlemek pulların su içinde kalmasını sağlayacağı için mutfağı kirletmeden pullu balık temizlemek mümkün olacaktır. İsteğe göre balık temizliğine kafa ve kuyruk temizliği ile devam edilebilir. Ancak piştikten sonra kılçık ile birlikte balık etinden ayrılması daha kolay olacağı ve lezzet katacağı için kafa ve kuyruk kısmının tüketirken temizlenmesi önerilir. Pulsuz balıkları temizlemenin püf noktaları Pulsuz balıkları, önce baş kısmını koparıp ardından iç organlarını da temizledikten sonra bol su ile yıkamak yeterlidir. İsteğe göre balıkların tam temizlendiğinden emin olmak için tuzlu suda bekletebilirsiniz.

OKU, YORUMLA ve PAYLAŞ ==>http://www.haber32.com.tr/saglik-yasam/kolay-balik-temizleme-tuyolari-h97333.html

Haber32 Korkmadan, Cesurca!