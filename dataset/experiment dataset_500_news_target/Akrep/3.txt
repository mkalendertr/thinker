Almanya'da insandan daha büyük deniz akrebi fosili bulundu. Bu hayvana ait kıskaç fosili, deniz akrebinin insandan daha büyük boya ulaşabileceğini ortaya koydu.

İngiliz Royas Society'nin Biology Letters dergisinde yayımlanan makalede, Prüm kenti yakınlarında 390 milyon yıllık olduğu sanılan bir kayalıkta bulunan bu fosilin, o dönemde de sanıldığından çok daha büyük boylarda örümcekler, böcekler ya da yengeçlerin varolduğunu düşündürdüğü bildirildi.
 
Kıskaç fosilinin boyunun 46 santimetre olmasından yola çıkan araştırmacılar, 460 ile 225 milyon yıl önce yaşadığı sanılan bu canlının boyunun 2.5 metre olduğunu tahmin ediyor.
 
Bu, en büyük eklembacaklılar için yapılan tahminlerin 50 santimetre daha fazlası anlamına geliyor.
 
Kimi araştırmacılar, dev eklembacaklıların boyunu o dönemde atmosferdeki yüksek düzeydeki oksijene bağlarlarken, kimileri de bunu bir tür silahlanma yarışıyla açıklıyor.
http://www.cnnturk.com/2007/bilim.teknoloji/bilim/11/21/insandan.buyuk.deniz.akrebi.fosili/406194.0/index.html