Devam filmlerinin genelde düştükleri hata, ilk filmi iyi yapan şeyleri boş verip denenmiş formüllere geri dönmeleridir. Seyircilerin beğenilerini hiçe sayarak gişeye yönelik formüllerin işletilmesi, filmlerin sıradanlaşmasına sebep olur. 1989 yılında çıkan ve Jack Nicholson'un oyunculuğu kadar anlattığı karanlık öyküyle de çizgi roman uyarlamalarının sinemadaki saygın yerini perçinleyen Batman'in devam filmi Batman Returns (Batman Dönüyor)'un sorunu ise başka.
Penguen intikam ateşiyle yanıp tutuşuyor ama Max Shreck de pek masum sayılmaz. Danny de Vito elinden geleni yapıyor. Tek talihsizliği ilk filmde Jack Nicholson'un oynamış olması. Christopher Walken ise maalesef filmin etkisiz elemanı.
Penguen intikam ateşiyle yanıp tutuşuyor ama Max Shreck de pek masum sayılmaz.
Danny de Vito elinden geleni yapıyor. Tek talihsizliği Jack Nicholson'un halefi olması.
Christopher Walken ise maalesef filmin etkisiz elemanı.
Gotham şehrinde bir ucube dünyaya gelmiştir. Ailesi, Oswald Cobblepot adındaki bu tuhaf yaratığı kabullenmeye çalışır, ancak ucubenin garip huyları pes etmelerine sebep olur. Sonuçta da çocuğu beşiğiyle birlikte nehre atarlar. Fakat Oswald ölmez. Aradan 33 yıl geçtikten sonra intikam ateşiyle yanarak, Penguen adıyla yeniden ortaya çıkar. Bu 33 yılda Gotham şehri Batman adında bir süper kahraman ve Max Shreck adında, fakirlikten gelen bir süper zengin kazanmıştır. Shreck bir enerji santrali kurmak istemektedir ama Gotham şehrinde zaten enerji fazlası olduğundan kimseyi ikna edememektedir. Shreck'in göründüğünden çok daha zeki olan Selina Kyle, santralin gerçek yüzünü ortaya çıkarır. Max Shreck onu öldürmeye çalışır ama başarılı olamaz. Kyle, Kedi Kadın olarak geri döner. Bir yanda Max Shreck'in yönlendirdiği Penguen, diğer yanda iyilikle kötülük arasındaki ince çizgide yürüyen ve hangisini tercih edeceği belli olmayan Selina Kyle yüzünden Gotham yeniden suçun pençesindedir. Güvelik güçleri etkisiz kalırken Batman'e bir kez daha görev düşer.
Bruce Wayne ve Selina Kyle arasındaki ilişkinin üzerine daha fazla gidilseydi keşke. Normal hayatta birbirine âşık olan çift, maskeleri takınca düşman kesiliyor.
Normal hayatta birbirine âşık olan çift, maskeleri takınca düşman kesiliyor.
Bruce Wayne ve Selina Kyle arasındaki ilişkinin üzerine daha fazla gidilseydi keşke.
Batman Returns, kâğıt üstünde ilk filmin başarısını tekrarlamak için gereken her şeye sahip. Tim Burton eski ekibi geri getirmiş ve hikâye yine Sam Hamm'e ait. Fakat gelin görün ki Batman Returns'ün ilk filmle aynı seviyede olduğunu söylemek güç. Bunun da sebebi büyük ölçüde Batman'i ayakta tutan dengelerin Batman Returns'te bozulmuş olması. İlk film bir Batman filmiyken, Batman Returns bir Burton filmi. Daha doğrusu Batman filmiyle Burton filmi olmak arasında bocalayan, iki arada bir derede bir film. Batman Returns, Burton kanunları uyarınca fantastiğe kayıyor. Kedi Kadın olmanın reçetesi gökdelenin tepesinden düşmek ve yaralarınızı bir sürü kediye yalatmak olarak gösteriliyor (sakın evde denemeyin). Kedi Kadın'ın 9 canının olması da cabası. Filmin sonunda bir anda insan boyunda penguenler türüyor. Bütün bunlar bir Batman filminde biraz sırıtıyor. Tabii filmde bir gıdım karakter gelişimi olsaydı, bunların hepsi affedilebilirdi ama maalesef o da olmuyor. Ne Bruce Wayne hakkında yeni bir şey öğreniyoruz, ne Selina Kyle'ın çelişkileri bizi tatmin ediyor, ne de Penguen'in karakteri ve kökeni hakkında adam gibi bilgi veriliyor. İlk Batman'de Joker'in de, Bruce Wayne'in de ne kadar iyi çizildiğini düşündüğümüzde bu durum iyice tezat oluşturmaya başlıyor.
http://www.hayaliicraat.com/2013/03/03/batman-returns-batman-donuyor-1992/