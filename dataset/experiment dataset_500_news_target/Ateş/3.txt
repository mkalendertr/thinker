Sabaha kadar süren müdahalelerle kontrol altına alınabilen yangına neden olduğu iddia edilen bir kadın gözaltına alındı, Kanadalı kayıp erkek arkadaşının ise arandığı belirtildi.

Yangın, Kayaköy Mahallesi'ndeki Soğuksu Koyu'na 300 metre uzaklıktaki ormanlık alanda saat 01.00 sıralarında başladı. Bölgede kamp çadırı kuran 38 yaşındaki Deniz S. ile Alexis adlı Kanadalı erkek arkadaşı, iddiaya göre yaktıkları ateşi tam söndürmedi. Çadırda uykuya dalan ikilinin yanık bıraktığı ateş, şiddetli rüzgarın da etkisiyle yayıldı. Bir süre sonra çadırın çevresini saran alevleri fark eden iki kişi yangını söndürmeye çalıştı ancak, başarılı olamadı. Ayakkabıları da yanan Deniz S. erkek arkadaşını bölgede bırakarak yardım getirmek için çıplak ayakla koşmaya başladı. Ormanlık alanda 2 kilometre koşan Deniz S. yerleşim yerlerine ulaşmak üzereyken yangını fark edip bölgeye hareket eden mahalle sakinleri ile karşılaştı. Yangının hızla yayıldığını gören mahalleli itfaiye ve jandarmadan yardım istedi.

Jandarmanın gözaltına aldığı Deniz S., yangın alanında kalan erkek arkadaşının nerede olduğunu bilmediğini söyledi. Jandarma kayıp Kanadalı turisti aramaya başlarken Fethiye Orman İşletme Müdürlüğü'ne bağlı yangın söndürme ekipleri de bölgeye geldi. Yangın söndürme araçları kızılçam ormanlarıyla kaplı yangın bölgesine 2 kilometreden fazla yaklaşamadı. Alevler Kayaköy Mahallesi'ndeki yerleşim yerlerine yönelince mahallede alarm verildi. Kayaköy Mahalle Muhtarı Metin Ekiz'in talimatıyla mahalle sakinlerine evlerinden çıkmaları anonsu yapıldı. Meydanda toplanan mahalleli alevleri ve yangını söndürme çalışmalarını korku dolu gözlerle izledi.
http://www.mynet.com/haber/yasam/kamp-atesi-orman-yanginina-neden-oldu-2201916-1