Fransa'nın güneyindeki Lyon şehri yakınında yer alan Vienne'de Türklere ait bir market kundaklandı. Marketin deposunun ateşe verildiği saldırıda can kaybı yaşanmazken, yangın sonucu büyük maddi hasar oluştu. 14 yıldır bölgede huzur içinde yaşadıklarını belirten market sahibi Ümit Özgür, Paris'te yaşanan terör saldırısının ardından bölgede Müslümanlara ve Türklere yönelik saldırıların arttığını söyledi.

Marketin çöp konteynerlerini yakan kimliği belirsiz kişi ya da kişiler, marketin deposunu ateşe verdi. Marketin deposunda bulunan yaklaşık 50 bin Euro'luk malzeme kül olurken, market sahibi Ümit Özgür, bölge halkı olarak saldırının şokunu yaşadıklarını belirtti.

Yangın sonrası polis geniş çaplı soruşturma başlatırken, yetkililer yangını çıkaranların kimliğini tespit etmek için görgü tanıklarına ulaşmaya çalışıyor. Fransız güvenlik yetkilileri saldırıların arttığı şehirde özellikle de Müslüman nüfusun bulunduğu bölgelere 7 ayrı kamera koyma kararı alındığını açıkladı. Bölge esnafı ise kameraların bir an önce devreye sokulmasını istiyor. 
http://www.hurriyet.com.tr/avrupa/28023695.asp