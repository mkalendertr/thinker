Gaziantep'te, barışmak için geldiği eşinin ailesine ait evi ateşe veren kişi, yangın nedeniyle mahsur kaldığı çatıdan kurtarıldı.

Eşi Nusret Ö. ile tartışan Sema Ö, bir süre önce Hürriyet Mahallesi'nde ikamet eden babasının evine gitti. Bu sabah, barışmak için kayınbabasının evine gelen Nusret Ö, iddialara göre tartıştığı eşini merdivenden itti. Ayağından yaralanan kadın, 112 Acil Servis ekiplerince olay yerinde tedavi edildi. Daha sonra kayınbabasının evine çıkan Nusret Ö, binanın çatı bölümünü ateşe verdi. Haber verilmesi üzerine olay yerine gelen itfaiye ekipleri yangına müdahale etti. Bu arada yangın nedeniyle bir süre çatıda mahsur kalan ve itfaiye tarafından kurtarılan Nusret Ö, polis ekiplerince gözaltına alındı.

Sema Ö'nün babası Necati K, gazetecilere yaptığı açıklamada, damadının madde bağımlısı olduğunu iddia etti. Olay sırasında evde bulunmadığını anlatan Necati K, Barışmak için evimize gelmiş, olumlu yanıt alamayınca önce kızımı merdivenden iterek yaraladı, ardından da evi ateşe verdi diye konuştu.
http://www.hurriyet.com.tr/gundem/27929302.asp